<id>A</id>
<author_surname>Мірчук</author_surname>
<author_name>Стах</author_name>
<title>Сховищ на всіх не вистачить</title>
<publ_in>Західний кур'єр</publ_in>
<url>http://kuryer-if.info/sxovishh-na-vsix-ne-vistachit/</url>
<publ_part></publ_part>
<publ_place>Івано-Франківськ</publ_place>
<publisher></publisher>
<year>2014</year>
<pages></pages>
<length>182</length>
<alt_orth>0</alt_orth>
<errors>У Івано-Франківську - В Івано-Франківську</errors>
<comments></comments>
<body><b>У Івано-Франківську оприлюднять адреси і нанесуть на карту міста місця розташування бомбосховищ і протирадіаційних укриттів.
Відповідне доручення дав міський голова Віктор Анушкевичус. Він каже, що люди мають знати, де поблизу їхніх помешкань є захисні споруди, щоб у разі загрози ними скористатися.
Як повідомив начальник управління з питань надзвичайних ситуацій та цивільного захисту населення Івано-Франківського міськвиконкому Юрій Щочкін, у місті загалом налічується 57 захисних споруд, розрахованих на перебування 27,4 тисячі осіб. Це 50 бомбосховищ на 26,3 тис. осіб і сім протирадіаційних укриттів на тисячу сімдесят п’ять осіб.</b>
Усі вони перебувають на балансі промислових підприємств, які мали б утримувати їх у належному стані. Однак придатними до використання є лише 32 захисні споруди, які зможуть вмістити 10,7 тис. осіб. Решта 26 захисних споруд на 16 тисяч місць перебувають у незадовільному стані. 95% з них затоплені ґрунтовими водами. У найкращому стані перебуває захисна споруда Івано-Франківського комбінату хлібопродуктів, а у найгіршому – Івано-Франківського аеропорту.
Також тимчасові укриття на випадок воєнної загрози підготували в міських освітніх закладах. Це 38 підвальних приміщень шкіл і дитсадків. Всіх їх уже перевірили і, за словами Ю. Щочкіна, вони придатні для тимчасового перебування дітей.</body>