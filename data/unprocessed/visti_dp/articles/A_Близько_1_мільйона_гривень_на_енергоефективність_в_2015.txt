<id>A</id>
<author_surname></author_surname>
<author_name></author_name>
<title>Близько 1 мільйона гривень на енергоефективність від обларади і проекту GIZ отримає обласний госпіталь ветеранів війни та ОСББ «Високовольтна, 8»</title>
<publ_in>Вісті Придніпров'я</publ_in>
<url>http://vesti.dp.ua/%d0%b1%d0%bb%d0%b8%d0%b7%d1%8c%d0%ba%d0%be-1-%d0%bc%d1%96%d0%bb%d1%8c%d0%b9%d0%be%d0%bd%d0%b0-%d0%b3%d1%80%d0%b8%d0%b2%d0%b5%d0%bd%d1%8c-%d0%bd%d0%b0-%d0%b5%d0%bd%d0%b5%d1%80%d0%b3%d0%be%d0%b5%d1%84/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>396</length>
<alt_orth>0</alt_orth>
<errors></errors>
<comments></comments>
<body>
До кінця 2015 року завдяки фінансуванню німецького проекту GIZ «Енергоефективність у громадах» в регіоні завершать два великих проекти з енергозбереження: капремонт системи тепло та водопостачання в обласному госпіталі ветеранів війни та ремонт обладнання та мережі системи опалення в будинку по вул. Високовольтна, 8. Загальна кількість коштів, які виділяє Німеччина на ці роботи – 971 тис. грн.
Про це стало відомо у ході прес-конференції голови облради Євгена Удода та заступника директора проекту GIZ “Енергоефективність у громадах» Іми Хренової-Шимкіної.
«З проектом GIZ ми працюємо не перший рік та маємо конкретні результати нашої співпраці: навчання кадрів та стратегічне планування, впровадження енергоефективних заходів у комунальному секторі, робота з населенням та просвітницькі заходи щодо користі енергозбереження. У 2014 році створено обласну система енергомоніторингу на базі 230 об’єктів комунальної власності. В результаті обласний бюджет заощадив 14 млн. грн. за опалювальний сезон 2014/2015 р. Цього роки ми розширимо цю мережу ще на 66 установ. На 11 найбільш енерговитратних будівлях був виконаний енергоаудит. За його результатами з обласного бюджету виділено 5,5 млн. грн. на термомодернізацію об’єктів охорони здоров’я», – зазначив Євген Удод.
Зараз стартують пілотні по установці систем теплопостачання з використанням альтернативних видів енергії.
Зокрема, в обласному госпіталі ветеранів війни капітально відремонтують системи тепло-, та гарячого водопостачання: промиють системи опалення, встановлять автоматичні термостатичні клапани та повітряний тепловий насос, проведуть ізоляцію трубопроводів, встановлять повітряний тепловий насос та геліосистему для гарячого водопостачання. Це дозволить підвищити ефективність роботи системи опалення, в рази зменшить витрати тепла та електроенергії, забезпечить заклад автономним гарячим водопостачанням. Після реалізації цих заходів річна економія енергоносіїв складе 140,25 МВт/год, або 238,5 тис. грн.
В ОСББ «Високовольтна,8» планують відремонтувати обладнання та мережу системи опалення. Загальна вартість таких робіт складає 315 тис. грн, з них вже зібрано 160 тис. грн. (грант від обласної ради, кошти жителів), 155 тис. грн. – кошти GIZ. Очікуваний результат – відновлення системи опалення підвального поверху будинку, відчутна економія теплової енергії, забезпечення комфортних умов проживання у будинку, підготовка для подальшої установки індивідуального теплового пункту та проведення енергоефективної термосанації будинку.
«Зі свого багаторічного досвіду скажу, що саме ваш регіон з поміж інших в Україні проводить найбільшу роботу з енергозбереження. Займається цим комплексно та виважено. Завдяки активності та розумінню Євгена Удода про необхідність цих заходів, його команда працює на випередження, вони думають та прораховують на багато років уперед – як зменшити економічне та енергетичне навантаження на регіон та його населення. Як результат – Дніпропетровщина – лідер серед регіонів України з енергоефективності», — зазначила Іма Хренова-Шимкіна.
</body>