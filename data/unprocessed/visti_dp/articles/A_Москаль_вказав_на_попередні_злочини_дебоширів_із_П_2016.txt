<id>A</id>
<author_surname></author_surname>
<author_name></author_name>
<title>Москаль вказав на попередні злочини дебоширів із ПС на Драгобраті</title>
<publ_in>Вісті Придніпров'я</publ_in>
<url>http://vesti.dp.ua/%d0%bc%d0%be%d1%81%d0%ba%d0%b0%d0%bb%d1%8c-%d0%b2%d0%ba%d0%b0%d0%b7%d0%b0%d0%b2-%d0%bd%d0%b0-%d0%bf%d0%be%d0%bf%d0%b5%d1%80%d0%b5%d0%b4%d0%bd%d1%96-%d0%b7%d0%bb%d0%be%d1%87%d0%b8%d0%bd%d0%b8-%d0%b4/</url>
<publ_part></publ_part>
<publ_place></publ_place>
<publisher></publisher>
<year>2016</year>
<pages></pages>
<length>543</length>
<alt_orth>0</alt_orth>
<errors></errors>
<comments></comments>
<body>
Бійка на Драгобраті, під час якої представники «Добровольчого українського корпусу» партії «Правий сектор» застосували зброю, шкодить іміджу Закарпаття і відлякує туристів. Про це заявляє керівник Закарпатської обласної держадміністрації Геннадій Москаль на своєму сайті, передає «Українська правда».
За його даними, під ранок 10 січня п’ятеро п’яних людей увірвалися на турбазу «Хата магната» на Драгобраті і примусили кухаря і бармена готувати їм їжу, хоча на той час на турбазі не було світла. Після цього вони влаштували «п’яні розбірки» з персоналом, побили одного з кухарів та бармена.
У конфлікті брали участь: Антон Окороков  (1987 р. н. із Києва, безробітний), який стверджує, що нібито є комбатом запасного добровольчого корпусу «Правого сектора» у Києві; Петро Угрин (1987 р. н.
мешканець Івано-Франківської області, не працює, член запасного добровольчого корпусу ПС у Києві); Сергій Тищенко (1977 р. н.
не працює, мешканець Боярки Київської області), Василь Малкович (1992 р. н.
не працює, мешкає в Івано-Франківській області) і Василь Василинюк (1987 р. н.
не працює, мешканець Івано-Франківської області).
Під час розбірок вони застосували вогнепальну зброю – пістолет Макарова та пістолет Стечкіна, які «без усяких документів» були в представників ПС.
Після перших пострілів із готелю вийшов персонал і туристи, зав’язалася масова бійка. У результаті всі 5 членів ПС отримали тілесні ушкодження. Працівники турбази і туристи затримали їх до приїзду слідчо-оперативної групи.
Потерпілих госпіталізували з численними тілесними ушкодженнями. Вони – не мешканці Закарпаття, а приїхали на Драгобрат заробити гроші під час гірськолижного сезону, зазначає Москаль.
Затримані представники ПС, за його словами, і раніше вчиняли «брутальні злочини».
Як пише Москаль, Малкович і Окороков були активними учасниками «дебошу біля Апеляційного суду в Кіровоградській області» 8 грудня 2015 року. За цим фактом відкрито шість кримінальних проваджень – за т. 187 ч.3, 341, 345 ч.2, 349, 296 ч.4 Кримінального кодексу.
«Більше того, 28 грудня минулого року Малкович у нетверезому стані увірвався в приміщення АЗС №25 WOG у с. Ковирів Пустомитівського району Львівської області і з пістолета Стечкіна (який вилучили в неділю біля «Хати магната»), влаштував стрілянину, поклавши персонал на підлогу. Міліція, що прибула на місце злочину, зі страху обмочилася, вибачилася перед Малковичем і віддала йому вилучений пістолет Стечкіна», — заявляє керівник Закарпатської ОДА.
«29 грудня в Києві в Дніпровському районі біля нічного клубу «Ескалібур» Малкович та Окороков завдали вогнепальні поранення двом громадянам. А 9 січня 2016 року в с. Вижній Березів Косівського району Івано-Франківської області Малкович із застосуванням того ж пістолета Стечкіна влаштував стрілянину і застосував силу до шістьох мешканців села», — заявляє Москаль.
Він наголошує, що «брутальні провокації» представників «Правого сектора» на Закарпатті тягнуть за собою як політичні, так і економічні різко негативні наслідки, адже «це відбувається на кордоні з чотирма країнами ЄС, які допомагають Україні протистояти російській агресії на Донбасі».
«Якщо керівництво ПС каже, що в затриманих на «Драгобраті» представників цієї організації є якісь розлади з психікою, то їх потрібно лікувати, а не давати їм у руки зброю. І не прикривати злочинну діяльність псевдопатріотичними гаслами про боротьбу з внутрішньою окупаційною владою в Україні», — заявляє Москаль.
«Якщо в Правого сектора є сили і зброя, то він може застосувати їх на Донбасі й звільнити Комінтернове…», — вважає також він.
Раніше командир ДУК ПС Андрій Стемпіцький вказував, що «Хата Магната» належить жителям Донецької області з Красноармійська.
За словами Москаля, учасники першого інциденту, що стався у Мукачевому кілька місяців тому, «знаходяться на базі ДУК Правий сектор у селищі Новогродівка (Красноармійський район Донецької області)».
</body>