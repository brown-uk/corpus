<id>A</id>
<author_surname></author_surname>
<author_name></author_name>
<title>На знак протесту волонтери з Маріуполя повернули свої ордени Президенту</title>
<publ_in>Вісті Придніпров'я</publ_in>
<url>http://vesti.dp.ua/%d0%bd%d0%b0-%d0%b7%d0%bd%d0%b0%d0%ba-%d0%bf%d1%80%d0%be%d1%82%d0%b5%d1%81%d1%82%d1%83-%d0%b2%d0%be%d0%bb%d0%be%d0%bd%d1%82%d0%b5%d1%80%d0%b8-%d0%b7-%d0%bc%d0%b0%d1%80%d1%96%d1%83%d0%bf%d0%be%d0%bb/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>426</length>
<alt_orth>0</alt_orth>
<errors></errors>
<comments></comments>
<body>

Волонтери Денис Гаврилов і Руслан Скалун повернули свої державні нагороди в Адміністрацію Президента на знак протесту проти невиконання головою держави своїх обіцянок перед українцями і маніпуляцій в ході виборчого процесу в Маріуполі на користь колишніх «регіоналів».
«Ми зараз хотіли б повернути нагороди особисто президенту Петру Порошенку. Але оскільки він перебуває в робочій поїздці в Івано-Франківській області, то принесли їх в Адміністрацію Президента з пояснювальним листом, чому ми це робимо», – сказав Денис Гаврилов, волонтер, керівник міського виборчого штабу УКРОПу в Маріуполі.  , , Він розповів, що орден «За мужність» ІІІ ступеня отримав за активну діяльність зі звільнення Маріуполя: «Коли захопили місто, ми не поїхали з нього, а залишилися, збирали розвіддані про місця дислокації та пересування бойовиків, передавали їх в штаб АТО, допомагали планувати визволення Маріуполя. А після самого звільнення почали допомагати українським військовим всім чим можна і займаємося цим донині».
При цьому Гаврилов підкреслив, що дуже шанобливо ставиться до своєї нагороди, адже вона «не від Президента, а від України». «Але з рук цього президента, якого з натяжкою можна назвати патріотом України, я б не хотів її отримувати. Коли найближчим часом буде наступний президент-патріот і він прийме рішення знову нагородити або повернути конкретно ці нагороди, то ми не будемо проти», – запевнив Гаврилов.
За словами волонтера, повернути орден його змусила ситуація з виборами в Маріуполі. «Це певний жест відчаю від того, що відбувається», – пояснив Гаврилов, який вчора разом з активістами УКРОПу пікетував ЦВК з вимогою не втручатися в перебіг виборчого процесу в Маріуполі.
Він також сказав, що Президент України «зливає Маріуполь і Донецьку область». «Масові фальсифікації відбуваються на півдні України – в Маріуполі, Бердянську, Запоріжжі. А чи не здається вам, що це і є та горезвісна дорога на Крим, про яку говорили в Москві?» – цікавиться активіст.
, У свою чергу, голова Волонтерського союзу «Кодекс честі», кандидат в депутати міськради Маріуполя від УКРОПу Руслан Скалун повідомив, що він з радістю сприйняв своє нагородження орденом «За заслуги» ІІІ ступеню в червні місяці. «Це була велика честь і для мене, і для всього нашого волонтерського союзу Маріуполя», – сказав він.
Скалун нагадав, що у вересні 2014 року Петро Порошенко приїхав до Маріуполя і пообіцяв, що місто не здадуть, але зараз має місце зворотний процес. «Я бачу, що відбувається за лінією оборони – якщо концентрація військової сили буде йти з такою ж швидкістю, то ми, напевно, одержимо коридор до Криму. Ми закликаємо президента звернути увагу на політичну і військову ситуацію в Маріуполі. Пане Гарант, не здавайте Маріуполь».
У приймальні Президента на Шовковичній, 12 нагороди і пояснювальний лист у волонтерів взяли, зазначивши при цьому, що в їхній практиці люди вперше повертають отримані нагороди.
</body>