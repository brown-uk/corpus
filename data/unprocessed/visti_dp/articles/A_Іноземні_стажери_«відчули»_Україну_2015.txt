<id>A</id>
<author_surname></author_surname>
<author_name></author_name>
<title>Іноземні стажери «відчули» Україну</title>
<publ_in>Вісті Придніпров'я</publ_in>
<url>http://vesti.dp.ua/%d1%96%d0%bd%d0%be%d0%b7%d0%b5%d0%bc%d0%bd%d1%96-%d1%81%d1%82%d0%b0%d0%b6%d0%b5%d1%80%d0%b8-%d0%b2%d1%96%d0%b4%d1%87%d1%83%d0%bb%d0%b8-%d1%83%d0%ba%d1%80%d0%b0%d1%97%d0%bd%d1%83/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>428</length>
<alt_orth>0</alt_orth>
<errors></errors>
<comments></comments>
<body>
Звичаї кожного народу — неповторні й унікальні. І, мабуть, життя не вистачить, щоб ознайомитися з історичним та культурним спадком кожної окремої країни. Проте можна хоча б спробувати, Поринути у традиції, Саме пізнанням світу займаються стажери-блогери, які завітали до нашої країни, щоб на власні очі побачити красу українських міст і містечок, відчути справжній колорит національних страв та поспілкуватися з небайдужою до традицій молоддю. Мета у них одна – відчути Україну та розказати про неї світові.
, У рамках проекту, який так і називається «Відчуй Україну» (Feel Ukraine), організованого міжнародною молодіжною організацією AIESEC, до нашої країни приїхали 20 іноземців із різних куточків світу: Мексики, Бразилії та Єгипту. Протягом грудня-січня вони подорожуватимуть найвизначнішими місцями України. Повернувшись на батьківщину, розказуватимуть і показуватимуть те, що сподобалося найбільше. «Цієї зими ми реалізуємо соціальний проект «Відчуй Україну» на національному рівні. По-перше, він сприяє культурному обміну між країнами та розвиткові туризму. По-друге, для нашої молоді — це шанс поспілкуватися з іноземцями, попрактикувати англійську, а також розширити свій кругозір», — повідомила під час прес-конференції в ДОО НСЖУ координатор проекту «Feel Ukraine» Лілія Хуснутдінова.
Привітна країна, «Коли тільки планував свою подорож, переглядав фотографії ваших міст, намагався знайти якісь новини про те, що відбувається. Але інформації було зовсім мало. Коли опинився тут, зрозумів: знімки не здатні передати всіх родзинок — насправді Україна набагато красивіша», — говорить стажер із Бразилії Х’юго Мунаріні. Блогера з Мексики Крістофера Гурмана батьки застерігали перед поїздкою. Казали, це може виявитися небезпечним. Але хлопець вирішив на власному досвіді переконатися, що Україна відкрита та безпечна. «Я виріс і живу в Мексиці, а це, як ви знаєте, кримінальна країна. Тому мене нічого не лякало, був готовий до всього. Але Україна привітна, і я почуваюся тут у цілковитій безпеці», — зазначив Крістофер Гурман.
Перші враження, Хоч стажери поки відвідали лише Київ і Дніпропетровськ, у них уже сила-силенна вражень, якими вони радо поділилися. «Нас зустріла холодна погода, проте – дуже приязні люди. Українці — нація з відкритим серцем. У Бразилії існує стереотип, що люди з пострадянського простору замкнуті, але зрозумів — це твердження безпідставне. Хотілося б більше поспілкуватися з молоддю, але, на жаль, мало хто знає англійську на достатньому рівні», — наголосив Х’юго Мунаріні. Крістофер Гурман додав, що перше, що впадає в око, це те, що Дніпропетровськ — дуже індустріальне місто, зовсім не схоже на Київ. Стажерам сподобалося Дніпро, «хмарочоси», центр міста — суперсучасний і європейський. Поділилися гості й гастрономічними відкриттями: «Особисто мені припали до душі вареники з картоплею та котлета по-київськи. У нас такого не готують. Але найбільше запам’ятався борщ», — поділився Х’юго Мунаріні.
Під час подорожі Дніпропетровщиною на стажерів чекає майстер-клас гончарної справи, літературні вечори, присвячені творчості українських письменників. Крім того, вони відвідають Петриківський край, дитячий будинок, музеї тощо.
Світлана Синьога 
</body>