<id>A</id>
<author_surname></author_surname>
<author_name></author_name>
<title>Говорять діти: хто ж такий Святий Миколай?</title>
<publ_in>Вісті Придніпров'я</publ_in>
<url>http://vesti.dp.ua/%d0%b3%d0%be%d0%b2%d0%be%d1%80%d1%8f%d1%82%d1%8c-%d0%b4%d1%96%d1%82%d0%b8-%d1%85%d1%82%d0%be-%d0%b6-%d1%82%d0%b0%d0%ba%d0%b8%d0%b9-%d1%81%d0%b2%d1%8f%d1%82%d0%b8%d0%b9-%d0%bc%d0%b8%d0%ba%d0%be%d0%bb/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>557</length>
<alt_orth>0</alt_orth>
<errors></errors>
<comments></comments>
<body>
 , Одне з найочікуваніших зимових свят, перед яким усі дітлахи стають чемнішими і слухнянішими, — День святого Миколая. Вони знають, що у ніч проти  19  грудня він  неодмінно відвідає їх, і поки вони бачитимуть солодкі сни, покладе під подушку… кому омріяний подарунок, а кому — різочку. Адже за повір’ям разом зі святим прилітають і два янголи, які розповідають йому, як поводилася дитина упродовж року.  Що саме знають про Миколая малюки, «Вісті» запитали безпосередньо у них і дізналися багато цікаво.
Назар Копиленко (7 років), смт Васильківка, Святий Миколай — найкращий друг Діда Мороза, вони дружать із самого дитинства. Миколай приносить подарунки дітям, але тільки тим, хто слухається батьків, добре вчиться, є чесним, порядним, добрим , а ще справжнім джентльменом. Живе святий Миколай на Західній Україні, в лісовій хатинці. Я дуже хочу, щоб Миколай подарував мені іграшкову залізницю, в якій можна керувати поїздом за допомогою пульта.
Іван Копиленко (5 рочків), П’ятихатки, Святий Миколай — це Дід Мороз. Він приносить подарунки тим, хто себе добре поводить, слухається маму, тата та Ларису (тітку Івана — Прим. ред.). Святий Миколай живе дуже далеко. Він може літати і прилітає до нас із космосу.  Він просто добрий, і любить приносити сніг. Я напишу листа, щоб Миколай подарував мені багато подарунків, проте найбільше хочу руль, щоб їздити, і набір машинок з мультика «Робокар Полі».
Діма (9 років) та Оленка (7 років) Шевчуки, Дніпропетровськ, Діма:, Святий Миколай — дуже добра людина, тому він усім робить подарунки. Для того щоб він приніс подарунок, потрібно протягом року добре поводитися. Я вже отримував від нього машинки, кіндери, шоколадки. Але я його не бачив жодного разу, він же вночі приходить, коли всі сплять.
Оленка:, Миколай робить щороку подарунки людям тому, що він добрий. До мене він цього року обов’язково прийде, тому що я добре поводилася, була слухняною. Зазвичай він дітям дарує різні солодощі і дуже-дуже маленькі іграшки. А дарує він їх такі маленькі тому, що святий Миколай — не Дідусь Мороз, тому він може дарувати тільки такі невеликі іграшки, а ось Дід Мороз дарує великі.
Вероніка Дроздик (5 рочків), Дніпропетровськ, Святий Миколай — це такий старезний дід із бородою, який проходить крізь стіни і приходить уночі в хату та кладе на подушку подарунки. Та він часто дуже зайнятий, бо дітей чимало обійти треба. Тож інколи моя бабуся Ніна на нього «підпрацьовує». Торік я прокинулася й побачила, як вона поклала на подушку подарунок, а потім сказала, що то дід Миколай. Ой, якби я сама побачила святого, то попросила б його подарувати мені казкове платтячко, щоб одягти його і перетворитися на принцесу. Таку красиву-красиву, як Попелюшка була. Тоді я сяду під ялинкою та чекатиму на принца. А ще хочу попросити в того дідуся, аби мама була щаслива. Я її дуже люблю.
Настуся Драган (4 рочки), Дніпропетровськ, Один хлопчик в дитсадку сказав, що святого Миколая немає. Але то був злий хлопчик, а злим не можна вірити. Я ж добра дівчинка й майже увесь рік була слухняною. Хоча інколи мене сварили. Та якби це святий Миколай мені пробачив й приніс подарунок у торбині, то я хотіла б отримати іграшку — ведмедика. Щоб був на зріст, як я, і став моїм другом на все життя. Ми ним удвох ходили б до садочка й малювали казки. Я дуже люблю малювати! До батьків же святий Миколай не приходить зовсім й подарунки їм не робить, бо вони бажають отримати нецікаве. Ось татко хоче машину — ну як її Миколай донесе в торбині та ще й на подушку покладе?  Не розумію.
 
</body>