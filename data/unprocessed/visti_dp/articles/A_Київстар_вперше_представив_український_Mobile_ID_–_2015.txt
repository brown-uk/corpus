<id>A</id>
<author_surname></author_surname>
<author_name></author_name>
<title>Київстар вперше представив український Mobile ID – сервіс мобільної ідентифікації користувачів</title>
<publ_in>Вісті Придніпров'я</publ_in>
<url>http://vesti.dp.ua/%d0%ba%d0%b8%d1%97%d0%b2%d1%81%d1%82%d0%b0%d1%80-%d0%b2%d0%bf%d0%b5%d1%80%d1%88%d0%b5-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d0%b2-%d1%83%d0%ba%d1%80%d0%b0%d1%97%d0%bd%d1%81%d1%8c/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>395</length>
<alt_orth>0</alt_orth>
<errors></errors>
<comments></comments>
<body>
18 вересня на Форумі електронного урядування 451°Е у Львові компанія «Київстар» представила демо-версію послуги, реалізованої за допомогою технології мобільної ідентифікації Mobile ID.
Mobile ID – це сервіс, який дозволяє абоненту використовувати свій мобільний телефон зі встановленою у ньому SIM-картою, як засіб для безпечної електронної ідентифікації. За допомогою Mobile ID можна отримувати доступ до захищених електронних документів, а також ставити на них свій цифровий підпис. Стандарт Mobile ID розкриває значні можливості для популяризації адміністративних та комерційних сервісів. В Україні вперше стандарт Mobile ID було реалізовано на порталі адміністративних послуг м. Львова.
«Львів – перше місто в Україні, яке відкриває мешканцям шлях до електронних послуг. Нещодавно Львівська міська рада презентувала онлайн-портал «Особистий кабінет мешканця», який надає онлайн-доступ до адміністративних послуг та електронних сервісів міста. Спільно із Київстар ми запроваджуємо ще один сервіс, який дозволить вирішувати чимало адміністративних справ за допомогою мобільного телефону. Ми перші в Україні йдемо цим шляхом і дуже хочемо, аби до нас приєднувалися й інші наші колеги. Наше завдання так змінити життя, щоби мешканці отримували свої послуги якісніше. Свого часу так зробила Естонія – вони запровадили максимальне електронне урядування. Ми хочемо, щоб так було і в інших українських містах», – розповідає Андрій Садовий, міський голова м. Львова.
Нещодавно Київстар взяв на себе зобов’язання у найкоротші терміни реалізувати 2 національні проекти у сфері ідентифікації абонентів та мобільних фінансових сервісів. За підтримки представників уряду компанія готова запропонувати українцям свої інноваційні рішення протягом 12-18 місяців. І першим кроком у цьому процесі є представлення у Львові демо-версії послуги Mobile ID. До впровадження цього сервісу в Україні компанія «Київстар» залучила спеціалістів з різних країн. Зокрема, фахівця з електронного урядування в Естонії Яніку Мерило. Усі вони допомагатимуть на етапі впровадження та подальшого використання цієї послуги.
«Концепція електронного врядування передбачає кардинальні якісні зміни у відносинах між владою та громадянами. Запровадження стандарту Mobile ID стане потужним стимулом для розвитку цифрових державних сервісів. Київстар має технічні можливості та готовий до швидкого впровадження даного стандарту у масштабі всієї країни. Водночас реалізація такого проекту буде можливою лише за сприяння органів державної влади, як на центральному, так і на місцевому рівнях. Тому ми розраховуємо на ефективну співпрацю із урядом у питаннях правового регулювання, технічної сертифікації та розгортання електронних сервісів», – зазначає Петро Чернишов, президент Київстар.
Варто зазначити, що Mobile ID успішно працює у 20 країнах світу, відтак, впровадження даного стандарту в Україні, стане суттєвим поштовхом на шляху до гармонізації українського документообігу з європейськими стандартами та вимогами.
 
</body>