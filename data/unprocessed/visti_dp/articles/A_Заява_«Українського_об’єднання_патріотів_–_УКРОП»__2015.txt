<id>A</id>
<author_surname></author_surname>
<author_name></author_name>
<title>Заява «Українського об’єднання патріотів – УКРОП» щодо проекту змін до Конституції в частині правосуддя</title>
<publ_in>Вісті Придніпров'я</publ_in>
<url>http://vesti.dp.ua/%d0%b7%d0%b0%d1%8f%d0%b2%d0%b0-%d1%83%d0%ba%d1%80%d0%b0%d1%97%d0%bd%d1%81%d1%8c%d0%ba%d0%be%d0%b3%d0%be-%d0%be%d0%b1%d1%94%d0%b4%d0%bd%d0%b0%d0%bd%d0%bd%d1%8f-%d0%bf%d0%b0%d1%82%d1%80/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>410</length>
<alt_orth>0</alt_orth>
<errors></errors>
<comments></comments>
<body>
 , «Українське об’єднання патріотів – УКРОП» висловлює свою категоричну незгоду з проектом змін до Конституції України в частині правосуддя, запропонованих Президентом України Петром Порошенком. Ми вважаємо, що за красивим фасадом цієї псевдореформи криється бажання голови держави остаточно підпорядкувати собі судову систему та прокуратуру. На це вказує, зокрема, те, що текст змін щодо реформи системи правосуддя на 99% збігається з пропозиціями, з якими у 2013 році виступав Віктор Янукович.
Ми переконані, що реформа судової системи, насправді, не є головною метою чинного Президента. Це певний елемент його публічних торгів із суддями, прокурорами, політичними союзниками та опонентами. Поки від волі Президента залежить призначення суддів та продовження їхніх повноважень, судова система залишатиметься маріонетковою. А в разі ухвалення змін до Конституції такий стан справ буде законсервований ще на два роки, поки триватиме так звана «переатестація» суддів. Протягом двох років Президент зберігатиме за собою право утворювати та розпускати суди. За цей час судову систему буде остаточно переламано через коліно. І надії на справедливий та незалежний суд, який не використовуватимуть у політичній боротьбі, будуть поховані остаточно. «Печерське» й «чернігівське» правосуддя стане нормою.
Ми також наголошуємо на неприпустимості запровадження адвокатської монополії на представництво інтересів у судах, яка настане у разі ухвалення пропозиції про участь у процесі тільки тих захисників, які мають свідоцтво про право займатися адвокатською діяльністю. Наразі захисником у цивільних, господарських та адміністративних справах може виступати будь-яка особа, якій виповнилося 18 років. Скасування чинного порядку забезпечення захисту є прямим ризиком обмеження доступу до правосуддя для тих, хто не має змоги оплатити послуги адвоката. Наприклад, це може призвести до повного нехтування правами людей, зокрема, в адміністративному процесі проти чиновників, які зловживають своєю владою.
Аналізуючи цю реформу, ми також бачимо вибіркове застосування українською владою рекомендацій міжнародних інституцій. Так, у проекті змін до Конституції пропонується позбавити Верховну Раду права висловлювати недовіру Генеральному прокуророві України, щоб відправити його у відставку. Цю норму було включено за рекомендацією Венеціанської комісії. Натомість поради комісії стосовно обрання Генерального прокурора шляхом прозорого конкурсу були проігноровані, що надає можливість очільникові держави призначити зручну йому людину на цю посаду та тримати її на гачку під загрозою звільнення.
УКРОП застерігає від половинчастого дотримання рекомендацій міжнародних експертів і закликає враховувати українські реалії та прораховувати всі ризики при адаптації успішних західних практик.
Народні депутати з УКРОПу не підтримуватимуть ці зміни до Основного закону. УКРОП закликає усіх чесних та відповідальних народних обранців вчинити так само. Зосередження впливу на судову гілку влади в руках однієї людини, яка має бути гарантом прав і свобод громадян своєї країни, а не головним суддею та обвинувачем, – неприпустиме!

</body>