<id>A</id>
<author_surname></author_surname>
<author_name></author_name>
<title>Через пошук до майбутньої професії — у ДНУ пройшов біоквест</title>
<publ_in>Вісті Придніпров'я</publ_in>
<url>http://vesti.dp.ua/%d1%87%d0%b5%d1%80%d0%b5%d0%b7-%d0%bf%d0%be%d1%88%d1%83%d0%ba-%d0%b4%d0%be-%d0%bc%d0%b0%d0%b9%d0%b1%d1%83%d1%82%d0%bd%d1%8c%d0%be%d1%97-%d0%bf%d1%80%d0%be%d1%84%d0%b5%d1%81%d1%96%d1%97-%d1%83-%d0%b4/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>524</length>
<alt_orth>0</alt_orth>
<errors></errors>
<comments></comments>
<body>
 , У Дніпропетровському національному університеті імені Олеся Гончара пройшов біологічний квест для учнів старших класів загальноосвітніх шкіл Дніпропетровської області.
, Вперше такі інтелектуальні ігри-змагання факультет біології, екології та медицини ДНУ запропонував проводити минулого року. З того часу захід набув чималої популярності. Зважаючи на велику кількість бажаючих, цього року він проходив протягом трьох днів у ботанічному саду ДНУ: у лабіринтах його доріжок на фоні яскравого осіннього багатобарв’я організаторам було найкраще підготувати локації для завдань.
, «Квест проводимо під час осінніх канікул, в цей час діти вільні від занять і не такі напружені, – розповів заступник декана з навчальної роботи факультету біології, екології та медицини ДНУ, доцент кафедри геоботаніки, ґрунтознавства та екології Олександр Масюк. – У нас є бажання подібні заходи проводити і на базі навчально-наукового комплексу «Акваріум», щоб знайомити учнів з усіма об’єктами нашого факультету. Останній захід проходить навесні, перед зовнішнім незалежним оцінюванням безпосередньо на факультеті, де усі кафедри знайомлять абітурієнтів зі своєю спеціалізацією».
, Допомагали організувати захід фахівці Дніпропетровського відділення Малої академії наук та студенти-біологи ДНУ. МАН займалася організаційними питаннями з приводу інформування учнів і вчителів. А студенти самі вигадували завдання і організовували конкурси на станціях.
«Кожна команда учнів повинна послідовно пройти вісім наукових конкурсів-станцій. Завдання кожної представляє окремий напрям біології, який є у нас на факультеті, – ознайомила з деталями квесту голова студради біологічного факультету, третьокурсниця Олександра Седіна. – Усі завдання орієнтовані на 10-11 клас загальноосвітніх шкіл. Наприклад, фізіологам треба співставити про гормони та залози, які їх виділяють. Або зазначити, який основний хімічний елемент є в тому, чи іншому продукті харчування. Одне із завдань – правильно назвати вказану кістку скелету людини. Нам дуже цікаво подивитися, як працюють школярі, тому що нам, коли ми були школярами, не пропонували брати участь у таких заходах. Ми хочемо розширювати наші можливості і працювати не лише зі студентами, а й з учнями».
, Протягом другого дня змагань у біологічному квесті взяло участь майже 70 учнів. Були сформовані 11 команд, які представляли свої навчальні заклади. За кожне відгадане завдання на станції команда отримувала певну літеру. На фініші з цих літер потрібно було скласти слово. Переможці та призери біологічного квесту визначалися за кількістю набраних балів та швидкістю проходження конкурсів-станцій.
«Варто відзначити такі навчальні заклади як Криворізька загальноосвітня школа І-ІІІ ступенів № 126 та Дніпропетровський обласний медичний ліцей-інтернат «Дніпро», адже їхні заклади були представлені декількома командами, – зазначила методист відділення хімії та біології МАН Дніпропетровського відділення Олена Тарасова. – До речі, саме команда «Парацельс» медичного ліцею-інтернату «Дніпро» стала переможцем другого дня змагань, а також команда «Папороть» середньої загальноосвітньої школи № 19 Дніпропетровської міської ради». Переможцями першого дня стали команди «Кульбабки» СЗШ № 97 та «Максимум» гімназії № 130 Дніпропетровська».
Вітаючи переможців, декан факультету біології, екології та медицини ДНУ, професор Олена Севериновська висловила сподівання, що учасники квесту незабаром стануть студентами Дніпропетровського національного університету: «Ми хочемо, щоб наші майбутні студенти познайомилися ближче з університетом, факультетом, викладачами та студентами, серйозно підійшли до вибору своєї професії, адже біологія досить багатогранна не тільки теоретична, але й прикладна наука. Важливо навчитись на практиці застосовувати свої знання, що забезпечить конкурентоспроможність на ринку праці. Саме на це спрямований наш захід, девіз якого: від теорії – до практики».
Після квесту на його учасників чекала захоплююча екскурсія ботанічним садом.
По матеріалам інформаційно-аналітичного агентства ДНУ ім. О.Гончара,  
</body>