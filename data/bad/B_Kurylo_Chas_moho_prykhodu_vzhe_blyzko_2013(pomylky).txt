<id>B</id>
<author_surname>Курило</author_surname>
<author_name>Степан</author_name>
<title>Час Мого приходу вже близько...</title>
<publ_in>Греко-Католицька традиція</publ_in>
<url>http://www.saintjosaphat.org/statti/article/chas-moho-prykhodu-vzhe-blyzko/</url>
<publ_part>№3(187)</publ_part>
<publ_place>Львів</publ_place>
<publisher>Духовна Семінарія Непорочного Серця Матері Божої Фатімської</publisher>
<year>2013</year>
<pages></pages>
<length>1985</length>
<alt_orth>0</alt_orth>
<errors>упадку – падіння; свій упадок – своє падіння; певні межі і Бог дає час – певні межі, і Бог дає час; умертвленні – умертвінні; умертвлення – умертвіння;обманщика – ошуканця; повинні були залишити храм – вони повинні були залишити храм; Галилейській – Галілейській;  </errors>
<comments></comments>

<body>Святе Письмо виразно каже, що після упадку в гріх потрібно щиро жаліти і відбувати покуту. Найкращим доказом цього є покутування царя Давида, який так строго постив за свій гріх, що від ослаблення організму ледве міг пересувати ноги. Зауважте: цар Давид мав обітницю від Бога, що його гріх буде відпущений, однак до кінця свого життя він не переставав плакати, обмиваючи слізьми своє ложе і перепрошуючи Бога за свій упадок. Те саме чинив святий апостол Петро.

Скажіть, чому ми відчуваємо таку велику відразу до покути? Чому ми не жаліємо за поповнені гріхи? - Тому що ми правдиво не застановляємося над тим, яку прикрість приносить доброму Богові гріх і які насправді чекають нас за це у вічності кари. Часом ми визнаємо, що потрібно навернутися до Бога і чинити покуту, але у своєму духовному засліпленні відкладаємо покаяння на пізніше, немовби ми були панами часу й Божої ласки. Біймося себе! Не покладаймо на себе самих надмірну надію, бо ж ми не знаємо, коли добродійка смерть прийде по нашу душу, і, зрештою, Боже милосердя до грішника має певні межі і Бог дає час на покаяння до якогось певного моменту. Пам'ятайте: якщо людина зухвало злегковажить собі гріхами і своєю гордістю переповнить міру Божої справедливості, тоді Господь покине її, адже сам сказав про це устами пророка Єремії (Єр. 18, 17). Згадаймо, наприклад, фараона, на якого Господь послав десять кар і навіть смерть на первородного сина. Каявся фараон, відпустив ізраїльський народ, але Господь не повернув йому ані сина, ані Своєї ласки. Безбожний цар Антіох за свої злодіяння мав страшну недугу, під час якої каявся і сказав, що надолужить за всі заподіяні ним кривди Святому місту. Але Господь відвернувся від нього, і Боже милосердя для нього вичерпалося. Святе Письмо про цю подію каже так: <quote><i>"І молився цей безбожник до Господа, від котрого не мав вже отримати милосердя"</i></quote> (II Мак. 9, 13).

Скільки атеїстів помирали у страшних передсмертних судомах без Божої допомоги і ласки? Чому ці живі приклади не сповнюють святим страхом наше серце? Чому ми відкладаємо покуту на завтра? Після упадку в гріх нам <b>обов'язково</b> потрібно відбути покуту або в цьому житті, або у вічності. Для цього тут, на землі, Свята Мати Церква установила для нас дні для покути. Тими спасенними днями для християн є час <b>святого посту</b>.

Мойсей провів сорок днів і ночей у пості й покуті. Ісус Христос не їв і не пив нічого, провівши стільки ж часу у пустелі, і дав цим добру науку: наше життя повинно проходити в сльозах, покуті й умертвленні. Ці три слова: <i>сльози</i> правдивого жалю, <i>покута</i> й <i>умертвлення</i>, ми можемо об'єднати в одне слово - <b>піст</b>.

Без покути і умертвлення важко вистояти у святій вірі! Без покути, умертвлення і добрих діл милосердя важко витримати в ласці Божій! Той, хто кохається у земних утіхах, неустанно шукає вигідного життя, уникає терпіння, нарікає, коли йому щось не до вподоби, той не успадкує Царства Божого. <quote><i>"Вузька дорога до неба, і мало хто нею ходить..."</i></quote>, - каже Святе Письмо. Ця дорога є викладена труднощами життя, хрестами, терпінням, постом і покутою. Кому це сьогодні до душі? Сьогодні вигідного життя шукають не тільки у світі, а щонайгірше, цієї вигоди люди часто шукають і в Божому храмі. Наприклад, хочуть вигідно сісти, на м'якеньке клякнути, хочуть, щоби відправа була скороченою, а проповідь і слово Боже займали якомога менше часу. Сповідь і Святе Причастя бажають приймати стоячи, а не на колінах. Якщо чоловік і жінка не можуть знайти спільної мови в сімейному житті, то Церква "повинна" їх розлучити і дозволити вдруге чи вже навіть втретє приректи вірність аж до смерті при живому першому чоловікові чи жінці. Чи не вигода у Церкві? Тепер заглянь у піст, що там? Знову вигода... Ще про Великий піст деколи крізь зуби згадаємо, а хто згадує про інші пости, такі як Петрівка, Успенський піст чи Пилипівка, що його ми називаємо Різдвяним постом?.. Танці, забави, дискотеки, гучне святкування уродин та іменин, ювілеї під супровід музики і танців, співи, м'ясо та інше... Де тут вигода? Вигода у тому, що часто ми на це закриваємо очі і ніхто не звертає великої уваги, ані батьки, ані, на жаль, Церква.

<b>Скільки атеїстів помирали у страшних передсмертних судомах без Божої допомоги і ласки? Чому ці живі приклади не сповнюють святим страхом наше серце? Чому ми відкладаємо покуту на завтра? Після упадку в гріх нам обов'язково потрібно відбути покуту, або в цьому житті, або у вічності.</b>

Дорогі брати і сестри! Без умертвлення не буде спасенного діла! Що ж таке умертвлення і яка від нього користь? Умертвлення є зовнішнім і внутрішнім. Зовнішнє умертвлення - це умертвлення тіла і його п'яти чуттів. Що це означає?

- Ми повинні бути скромними у погляді, відвертати <b>свій зір</b> від нескромних предметів, які спонукають до злих і грішних думок. Ми також повинні пам'ятати про церковну заповідь, яка забороняє читати злу літературу й оглядати заборонені телепередачі та фільми, що не виховують нас духовно, але скоріше навпаки - дають згіршення, сіють розпусту, садизм, ненависть і агресивність, а також підривають фундамент святої віри.

- Ми повинні умертвляти <b>свій слух</b>, уникаючи всіляких пустих і непотрібних розмов, осуджень, пліток і наклепів, а також слухання аморальних пісень та історій. Пам'ятай, коли ти будеш контролювати свій слух, то тим самим ти подолаєш один з поважних гріхів, яким є цікавість. <b>Цікавість</b> - це перший крок до пекла!

<b>Що буде колись з нами, коли Ісус Христос порівняє Своє життя з нашим і не знайде там жодної схожості? Чи подібним буде життя п'яниці, гультяя, зрадника, наклепника, розпусника, обманщика до життя Ісуса? Чи буде подібною наша молитва до молитви Ісуса? Чи буде хоч на краплину подібним наш піст до посту Ісуса? Чи наша милостиня, любов до Бога і ближніх подібні до любові Ісуса Христа? Гірко буде нам, якщо ми з Христом такі різні...</b>

- Ми повинні інколи відмовляти в чомусь своєму <b>піднебінню</b>. Солодощі, м'ясні вишукані страви, різного роду напої і те, що дуже любимо... Стараймося не їсти поза встановленою годиною або принаймі не їсти відразу тоді, коли дуже хочеться, пізніше, приблизно через 1-2 години.

- Ще одне - умертвлення <b>язика</b>. Це уникання пустих розмов, прокльонів, нецензурних, аморальних слів тощо. І навпаки, уживати свого язика якомога більше для прослави Божої і для виховання ближнього. Цією чеснотою мовчання і одночасно прослави Небесного Отця відзначався найкраще наш Божественний Спаситель Ісус Христос. Він до тридцяти років жив у мовчанні і цілковитому забутті, а три роки Своєї місійної праці провів для прослави Небесного Отця і для спасіння наших бідних душ. А коли говорила Пречиста Діва Марія? Тільки тоді коли цього вимагала слава Божа або добре виховання ближнього. Святе Євангеліє подає тільки чотири випадки, коли Марія говорить. Говорила з Архангелом Гавриїлом під час Благовіщення, промовила слово до святої Єлизавети під час відвідин; говорила до Свого Сина, коли знайшла Його, дванадцятилітнього, у Єрусалимській святині і на весіллі в Кані Галилейській, коли бажала допомогти бідним молодятам, яким забракло вина. Тоді Марія випросила у Свого Сина чудо. Це було найперше чудо Ісуса, коли Він, на прохання Матері, перетворив воду на вино. Святий апостол Яків навчає: <quote><i>"...хто словом не завинить, той муж досконалий..."</i></quote> (Як. З, 2). Один святий сказав: <quote><i>"Я три роки вчився говорити, але сімдесят років - мовчати"</i></quote>. Яка це поважна і довга школа мовчання!

- Ми повинні також часом умертвляти свій <b>сон</b> і зменшувати час на відпочинок, щоб не впасти у лінивство та більшість інших гріхів.

Тепер поговоримо про умертвлення внутрішнє, яке також є необхідним на дорозі до досконалості.

- Умертвлення пустих <b>думок і мрій</b>. Такі пусті думки, як думки про славу, велич, могутність і подібні, віддаляють нас від поважних думок про вічність, про Бога. Замість марити про пусте, часто розважай про вічні і поважні речі, наприклад, про смерть, суд, небо, пекло або про муки і хресну смерть Ісуса...

- Умертвляти потрібно також нашу <b>волю</b>. Це означає дарувати своє "я" комусь іншому, підкоряти свою волю батькам, вчителям, викладачам, настоятелям, священикам, одне одному в подружньому стані і т. д. Даруючи свою волю вищеназваним особам, ми виробляємо у собі найвищу і найбільшу чесноту - чесноту <b>покори</b>.

Дорогі брати і сестри! Що буде колись з нами, коли Ісус Христос порівняє Своє життя з нашим і не знайде там жодної схожості? Чи подібним буде життя п'яниці, гультяя, зрадника, наклепника, розпусника, обманщика до життя Ісуса? Чи буде подібною наша молитва до молитви Ісуса? Чи буде хоч на краплину подібним наш піст до посту Ісуса? Чи наша милостиня, любов до Бога і ближніх подібні до любові Ісуса Христа? Гірко буде нам, якщо ми з Христом такі різні...

<quote><i>"Як згадаю восени

безтурботні дні весни:

Поле моє, нива моя -

Чим засіяна вона?"</i></quote>

Це уривок старовинної пісні про нашу душу. <quote><i>"Як згадаю восени"</i></quote>, тобто на схилі літ свого життя, <quote><i>"безтурботні дні весни"</i></quote> - як я безтурботно і легковажно жив. <quote><i>"Поле моє"</i></quote> - життя моє, <quote><i>"нива моя"</i></quote> - душа моя. <quote><i>"Чим засіяна вона?"</i></quote> - будяками і половою - гріхами!

Дорогі мої! Лише піст, щире покаяння, покута й умертвлення будуть восени нашого життя єдиною потіхою і розрадою. Коли смерть загляне нам у вічі, а диявол нацькує на нас усіх своїх пекельних собак, щоб нас вкинути у море розпуки й зневіри, тоді Бог зішле Ангела-Утішителя, який потішить нас солодкими думками, що ми жили для Бога, любили Його і прославляли, що ми старанно уникали всякого роду гріхів, що ми відмовляли собі в різних приємностях життя, не тільки грішних, але і дозволених. Нагадає нам, як ми побожно приступали до Святих Тайн, складали руки до молитви, нагадає всі вервиці, прощі, відмовлені дев'ятниці, всі упокорення...

Перші християни не боялися покути. Якщо тяжко образили Бога, то старалися Його переблагати довголітньою, дуже важкою покутою. На початку покути каяннику давали волосяницю, яку він мав носити до закінчення покути (рік, два і більше). Голову посипали попелом на знак того, що людина - земля і попіл, а відтак каянник лягав хрестом на землю, де над ним відмовляли сім покутних псалмів, що випрошували каянникові Боже милосердя. Потім його прилюдно і не раз ганебно виганяли з церкви, подібно як Бог вигнав Адама з раю. Покутники віддавалися важкій праці, цілковитій самотності, часто споживали тільки хліб і воду, довгі ночі проводили на молитві, припадаючи лицем до землі. У неділю вони ставали біля церкви на коліна і зі сльозами на очах благали вірних, які йшли на Службу Божу, щоб вони молилися за них і виблагали їм у Бога прощення. Інколи їм дозволяли іти на частину Служби Божої, а після проповіді, однак, повинні були залишити храм. Така покута могла тривати десять, двадцять, а навіть і більше років, залежно від виміру гріха. Декому гріх відпускався лише в годині чи в небезпеці смерті.

Такій суворій покуті піддавалися всі: від бідняка до найбагатшого, від священика до імператора та короля. Нагадаю вам лише один приклад із життя святого Амврозія Медіолянського (бл. 340-397), який написав гімн <i>"Тебе, Бога, вихваляєм"</i>. Він жив за правління імператора Теодозія. Цей імператор допустився публічного смертельного гріха (вбивства тисяч невинних людей), дав згіршення для усього народу. Як добрий пастир, святий Амврозій написав до Теодозія листа, дорікаючи йому щодо цього і кажучи, що мав від Бога видіння, у якому одержав розпорядження не впустити імператора до церкви на Богослужіння. Заплакав гірко правитель над своїм гріхом, коли прочитав цього листа. Однак вирішив прийти до святині як звичайний робітник, у старій одежині, сподіваючись, що це вплине на єпископа і він змилосердиться над ним. Побачивши його, святий Амврозій став на сходах церкви і на весь голос сказав: "Зупинися, царю, бо ти не гідний увійти до Божого храму". Цісар на це відповів: "Це правда, що я згрішив, але також і цар Давид згрішив, і Бог йому дарував його гріх". Святий єпископ відповів: "Якщо ти, царю, наслідував Давида в гріху, то наслідуй його також і в покуті". Після цих слів повернувся цар до свого палацу, наказав, щоб ніхто його не турбував, а сам впав лицем до землі і гіркими сльозами оплакував свій гріх. Вісім місяців не був у Божому храмі і заздрив своїм рабам, які могли відвідувати святиню щонеділі і в свята. Коли йому було вже дозволено увійти до церкви, він поводився там, як останній грішник, стоячи під час Служби Божої на колінах і з великою покорою бив себе в груди, не сміючи подивитися на святі образи. У такій покорі провів цар своє життя аж до смерті. Бачите, як чинили покуту імператори і могутні цього світу, щоб спасти свою душу!</body>