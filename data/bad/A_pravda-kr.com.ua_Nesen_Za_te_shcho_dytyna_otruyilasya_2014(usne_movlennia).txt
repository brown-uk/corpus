<id>A</id>
<author_surname>Несен</author_surname>
<author_name>Олена</author_name>
<title>За те, що дитина отруїлася дурманом у школі, звинуватили батьків</title>
<publ_in>Кіровоградська правда</publ_in>
<url>http://pravda-kr.com.ua/kriminal/2056-za-te-shcho-ditina-otrujilasya-durmanom-u-shkoli-zvinuvatili-batkiv.html</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>472</length>
<alt_orth></alt_orth>
<errors></errors>
<comments></comments>
<body>
У вересні цього року «КП» писала про те, як четверо учнів 18-ї школи, що у Кіровограді, потрапили в реанімацію, бо наїлися дурману, який назбирали неподалік навчального закладу. Найбільше тоді постраждала 14-річна школярка Олена. Аби врятувати її життя, медикам довелося докласти чимало зусиль.
Днями до редакції газети звернулася мама дівчинки Марина Дяченко. Жінка обурена тим, як завершилася історія. Вона вважає себе та дитину постраждалими, в той час, як її, каже, зробили винною у цій ситуації і, більше того, притягли до адмінвідповідальності.
– 17 вересня моя донька, як і зазвичай, пішла до школи. Ще не встигли закінчитися уроки, як мені подзвонила вчителька і сказала, що з нею відбувається щось незрозуміле, викликали швидку. Я кинула все і чимдуж побігла до школи. На той момент медики заводили мою Олену і дівчинку з паралельного класу Софію до швидкої. Я поїхала разом із ними. Що відбувається з донькою, зрозуміти не могла. Вона була неадекватною, не знала, де знаходиться, з ким розмовляє, очі звірячі були... Її і Софію відразу поклали в реанімацію, – згадує Марина.
Каже, уже коли чекала звістки від лікарів, їй зателефонувала вчителька і повідомила, що у дівчат у рюкзаках знайшли зерна дурману. Мовляв, скоріш за все, учениці скуштували їх, тому й перебувають у такому стані. Тоді Марина відразу повідомила про це медикам.
– Коли моя Олена прийшла до тями, я дізналася, що дурман у школу принесла Софія, – продовжує розповідь Марина. – У той період донька переживала розставання з хлопцем. І тут підвернулася Софія, яка запропонувала спробувати.
Про те, що наприкінці жовтня проходило судове засідання у справі, Марина Дяченко дізналася згодом – коли отримала постанову. Зізнається, побачене її шокувало.
– Після того, що ми пережили, після того, як головний лікар казав мені, що Олену ледь не втратили, після того, як доньку не зрозуміло чому взяли на облік у міліції, як нам довелося змінити навчальний заклад, мене ще й притягують до відповідальності за «ухилення від виконання покладених на мене батьківських обов’язків». Ви уявляєте собі? – обурюється жінка і уточнює, що жодної повістки до суду не отримувала, тож засідання відбулося без неї.
Оскаржити рішення Марині не вдалося – термін, у який можна було подати апеляцію, сплинув. Зробити раніше ж цього не могла, бо лист із постановою отримала запізно – у той час перебувала з хворим сином у лікарні.
– У мене в голові не вкладається, як це я не виконую батьківських обов’язків? А хто їх тоді виконує? Моя дитина доглянута, одягнена, взута, добре вихована, спортом займається.... Ми з чоловіком все в наших дітей вкладаємо...
Я вважаю нас постраждалими у цій ситуації. Зрештою, цей випадок трапився у школі. А коли дитина перебуває у навчальному закладі, відповідальність за неї несе керівництво школи і вчителі. Як я могла передбачити, що таке трапиться? Я ж не провидиця! – заявляє мама 14-річної Олени.
За коментарем «КП» звернулася до начальника відділу захисту прав і свобод дітей прокуратури області Алли Мороз. Та розповіла, що у вересні відбулася перевірка – винуватими у цій ситуації прокуратура назвала керівництво школи №18.
</body>