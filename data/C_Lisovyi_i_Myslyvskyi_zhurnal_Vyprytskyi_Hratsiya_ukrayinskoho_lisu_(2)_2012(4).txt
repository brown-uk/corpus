<id>C</id>
<author_surname>Виприцький</author_surname>
<author_name>Володимир</author_name>
<title>Грація українського лісу</title>
<publ_in>Лісовий і мисливський журнал</publ_in>
<url></url>
<publ_part>2</publ_part>
<publ_place>Київ</publ_place>
<publisher></publisher>
<year>2012</year>
<pages>28-29</pages>
<length>332</length>
<alt_orth>0</alt_orth>
<errors>шротом - шротом,; ведучої - провідної</errors>
<comments></comments>
<body>Які ж боєприпаси та зброю використовують мисливці України та інших країн для добування козулі? Що таке трофей козулі для мисливця, як його виготовляють та як оцінюють? Про все це пропонуємо дізнатися у цій статті.
<emphasis>Зброя та боєприпаси, що застосовуються для полювання на козулю</emphasis>
До прийняття Закону України «Про мисливське господарство та полювання» козулю в нас переважно добували великим дробом або картеччю невеликих діаметрів. Але тепер у статті 20 цього Закону (Заборони щодо проведення полювання) в пункті 4 сказано, що полювання на копитних тварин із застосуванням малокаліберної гвинтівки під патрон кільцевого запалення або патронів, заряджених картеччю чи шротом <emphasis>заборонено</emphasis>.
Тому, незалежно від виду полювання (індивідуального чи колективного), ми повинні в полюванні на козулю застосовувати тільки кульовий патрон, навіть у разі використання гладкоствольної зброї.
У Росії дозволяється відстрілювати косулю картеччю, а в більшості країн Європи при полюванні на копитних застосовують лише нарізну зброю. Але в деяких країнах пішли ще далі, там законодавчі вимоги стосуються навіть боєприпасу. Наприклад, у Німеччині полювання на копитних дозволено з використанням будь-якого боєприпасу, в якого діаметр ведучої частини кулі не менший за 6,5 мм. При цьому енергія кулі такого боєприпасу на дистанції 100 метрів повинна бути понад 2000 Дж. Але виняток становить тільки козуля, в полюванні на неї в Німеччині дозволений боєприпас калібру 6,5 з енергією кулі не менше 1000 Дж.
У цьому є своя логіка. Для успішного полювання на козулю потрібен патрон із високою початковою швидкістю кулі, пологою траєкторією, енергією, достатньою для ураження тварини. Патрони, що застосовуються для добування козулі містяться в діапазоні боєприпасів від 222 <foreign>Rem</foreign>. до 8х57 </foreign>IS</foreign>. На практиці себе зарекомендували калібри 7х57, 8х57. Але хтось надає перевагу і патронам 9,3х62, які можна застосовувати для добування ще й більших тварин. Рекомендованими для відстрілу козуль є також боєприпаси калібрів 7,62х51, 308 <foreign>Win</foreign>., 270 <foreign>Win</foreign>., 7 <foreign>mm Rem.Mag</foreign>.
Нині досить поширеним є патрон 223 <foreign>Rem</foreign>., що має різні варіанти зарядження. Його призначення – відстріл великих гризунів (бабака), хижаків (лисиця, шакал), а також полювання на козулю. Цей патрон дає можливість здійснити прицільний постріл на дуже далеку для мисливської зброї відстань.</body>