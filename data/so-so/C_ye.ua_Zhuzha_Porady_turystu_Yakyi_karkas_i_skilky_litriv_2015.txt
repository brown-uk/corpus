На що звернути увагу при виборі головного «друга» туриста?

Нагадаємо, що туристичні рюкзаки діляться на різні види залежно від призначення. Найбільша і найуніверсальніша група – рюкзаки для походів і трекінгу. Розглянемо детальніше основні елементи такого спорядження і дізнаємося, на що звертати увагу при виборі наплічника

Рюкзак у поході - один з найважливіших видів спорядження.

Який каркас?

Один з найважливіших елементів рюкзака – це його конструкція, тобто каркас, який забезпечує рівномірний розподіл ваги по рюкзаку і береже вашу спину від болів і перевантажень.

В радянські часи були популярні (інших просто і не було) станкові рюкзаки, тобто із зовнішнім каркасом. Якщо ваші батьки займалися туризмом, у них ще, цілком можливо, збереглося таке спорядження. Вони мають жорстку металеву або пластикову раму, до якої кріпиться підвіска. Зараз станкові рюкзаки відходять у минуле, втім і в них є свої адепти. Їх використовують переважно у великих експедиціях або водних сплавах, але для трекінгу є зручніші моделі.

Найбільшою популярністю користуються анатомічні каркасні рюкзаки, в яких металеві або пластикові деталі, що забезпечують жорсткість спини рюкзака, переважно вшиті у спинку. Також вони мають різні м'які деталі з поролону та інших матеріалів, які забезпечують спині туриста максимальний комфорт.

Анатомічний каркас.

Анатомічні рюкзаки бувають дуже різних конструкцій, від найпростіших до більш складних, зі знімними деталями. Їх також ділять на рюкзаки з внутрішнім (вшитим в спинку) і зовнішнім (елементи каркаса легко зняти або відрегулювати) каркасом.

Останні, як правило, забезпечують поліпшену вентиляцію спини завдяки різним сіткам, які дозволяють повітрю вільно циркулювати між спиною і рюкзаком. Але такі моделі громіздкіші.

Бувають туристичні рюкзаки зовсім без каркасу. Їх головний плюс – вони дуже легкі і у складеному вигляді займають мало місця, головний мінус – вони не розраховані на велику вагу, навантаження на спину і плечі буде великим. Такі наплічники використовують, як правило, для нетривалих поїздок.

Навіщо пояс?

Пояс або поясний ремінь – важливий елемент сучасного наплічника. Його задача – перенести частину ваги на стегна, розвантаживши хребет і плечі. Пояс має бути досить широким і м'яким, легко застібатися і розстібатися (але не самовільно, а тільки за потребою туриста!). В той же час він повинен тримати форму і регулюватися за довжиною. Поясний ремінь повинен мати регулювання довжини та міцну застібку.

Аналогічний ремінь також існує на грудях. Він, навпаки, дозволяє перенести частину ваги на верхню частину тіла. Можна застібнути грудний і поясний ремені одночасно, а можна робити це по черзі, таким чином змінюючи розподіл ваги на тіло.

Ще один корисний елемент наплічника – клапан або кришка. Іноді він пришитий до рюкзака, а іноді – знімний. Другий варіант зручніший, адже тоді можна регулювати об’єм рюкзака та навіть використовувати клапан як сумку.

Знімний клапан, обладнаний зовнішньою і внутрішньою кишенями.

Часто рюкзаки мають додаткові зручності:
- окремий нижній вхід на замку дозволяє дістати щось з дна рюкзака, не розпаковуючи його;
- зовнішні кишені за необхідності створять додатковий об’єм наплічнику та забезпечать швидкий доступ до речей, які повинні бути завжди під рукою;
- компресійні лямки дозволяють стягнути рюкзак, коли не використовується весь його об’єм, або ж прикріпити зовні різне спорядження, наприклад, каремат чи намет.

Важливий аксесуар похідного рюкзака – чохол від дощу, особливо якщо ви збираєтеся у Карпати. Іноді він входить у комплект з рюкзаком, якщо ні – його можна придбати окремо

Скільки літрів?

Таким питанням переймається кожен турист. Мова йде не про воду чи іншу рідину, а про об’єм наплічника. Це питання досить важливе, адже обравши його один раз, будете ходити з таким рюкзаком роками (я свій активно використовую близько десяти років).

При виборі об’єму не варто впадати в крайнощі. Наприклад, орієнтуватися на тезу «чим більше, тим краще». Тоді існує небезпека, що пакувати рюкзак будете недбало і наберете багато зайвого. Дуже маленький рюкзак теж має свої недоліки: під час тривалого походу багато речей доведеться прикріпити зовні, а це збільшить ваші габарити і погіршить рівновагу.80-літровий наплічник підійде для тривалих піших походів, 55-літровий - для автостопних мандрівок.

Вважається, що універсальний середній обсяг похідного рюкзака для чоловіків – 70-100 літрів, жінок – 50-70 літрів. У мене 70-літровий, на одно-двотижневий піший похід мені цілком вистачає (думаю, і 60-літрового вистачило б). Для автостопних мандрівок він трохи завеликий, тоді я максимально затягую усі лямки або ж дістаю 50-літровий наплічник, яким нещодавно обзавелася. З досвіду знайомих хлопців можу запевнити, що 70-80-літрового рюкзака цілком вистачає, головне – правильно і компактно усе спакувати.

До речі, перший крок до компактного пакування наплічника – відібрати для походу лише найнеобхідніші речі.
