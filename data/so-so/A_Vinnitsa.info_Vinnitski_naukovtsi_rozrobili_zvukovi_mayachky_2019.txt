Вінницькі науковці розробили звуковий пристрій для незрячих, який даватиме голосове повідомлення про місце перебування користувача. Про це 24 жовтня під час брифінгу розповів керівник лабораторії «MOBILIS» Сергій Агеєвий. «Принципова відмінність такого пристрою – звуковий сигнал подається тільки у тому випадку, коли до нього наближається користувач системи. Для цього користувач системи може використовувати декілька способів активації: програмне забезпечення на мобільному. Приблизно 50% незрячих користуються смартфонами, функцією VoiceOver, але є інших 50%, які не користуються гаджетами. Для таких людей нами розроблена альтернатива – кишеньковий пристрій-активатор. Користувач кладе його до кишені і він використовується для активації звукових маяків. Ще один альтернативний варіант – пристрій-активатор, його можна вішати на брелок від ключів і використовувати. Коли людина виходить з дому, пристрій включається і коли користувач наближається до місця, де встановлений звуковий маяк, ця система може сповістити місцезнаходження, відкрита будівля, чи закрита та іншу додаткову інформацію. Аналогічна система може бути розміщена на громадському транспорті, її гучномовець буде прикріплений до перших дверей та давати інформацію, де знаходяться двері, який номер маршрутки. Таких аналогів в Україні немає. А іноземний коштує у 10 разів більше, майже 1000 євро», – зазначив керівник лабораторії «MOBILIS» та один із розробників звукових маяків Сергій Агеєвий. Програмне забезпечення є безкоштовним. Також програма працює англійською мовою, тому нею можна користуватись, перебуваючи за кордоном. Перший звуковий пристрій вже встановили над вхідними дверима адмінбудівлі «Книжка». За 20-30 метрів він «чує» користувача та повідомляє інформацію. Таких «маячків» у Вінниці планують встановити 125, по області 580. Коштує пристрій майже 2 тисячі гривень.