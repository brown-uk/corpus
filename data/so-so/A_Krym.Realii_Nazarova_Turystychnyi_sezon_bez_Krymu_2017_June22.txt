<id>A</id>
<author_surname>Назарова</author_surname>
<author_name>Євгенія</author_name>
<title>Туристичний сезон без Криму</title>
<publ_in>Крим. Реалії</publ_in>
<url>https://ua.krymr.com/a/28672013.html</url>
<publ_part></publ_part>
<publ_place>Київ</publ_place>
<publisher></publisher>
<year>2017</year>
<pages></pages>
<length>643</length>
<alt_orth>0</alt_orth>
<errors>зняли - найняли; вирішити головну проблему - з'ясувати головну проблему; Приїжджають із усіх - Приїжджають з усіх</errors>
<comments></comments>
<body><b>Бердянськ – 20 кілометрів піщаної коси з пляжами, санаторіями та готелями на Азовському узбережжі – це Бердянськ на Запоріжжі. Курортні сезони 2014–2015 років тут були невдалими, а цього ж року важко знайти вільне місце як на міських пляжах, так і в готелях. Винайняти житло тут можна від ста до 10 тисяч гривень на добу. Власники готелів запевняють: цьогоріч до них їдуть відпочивальники з усієї України. А самі ж відпочивальники зізнаються: обрали курорт як альтернативу окупованому Криму.</b>
«Я хочу навчитися пірнати, аби потім не заздрити іншим, що вони вміють це робити, а я ні», – ділиться своїми планами на відпочинок 8-річний Андрій із Дніпра. Хлопчик разом з батьками та 4-річною сестрою вже вдруге в Бердянську. Родина винаймає житло в центрі міста, розповідає мама Андрія Ольга, а купатися та засмагати їдуть на пляжі Бердянської коси.
У Бердянську планують закінчити сезон з рекордною кількістю відпочивальників (відео)
«Раніше до Криму їздили, авжеж, а тепер обираємо Бердянськ. Найпевніше, саме через косу, бо тут не так людяно і чисте море. І у нас двоє маленьких дітей, і те, що тут мілке море, нас влаштовує. Ми зняли житло у центрі міста за 550 гривень. Номер, у принципі, влаштовує», – каже Ольга.
<b>Пляжі та житло</b>
Бердянська коса, яку обрала для свого відпочинку родина дніпрян, – це приблизно 20 кілометрів піщаних пляжів. Доїхати сюди можна громадським транспортом. Є пляжі в міській зоні Бердянська – розташовані вони вздовж Бердянської затоки, там значно більше відпочивальників.
Молоде подружжя з Харкова Дмитро та Анна вподобали для відпочинку 3-й міський пляж. У Бердянську вони вперше і лише знайомляться з курортом. Раніше їздили відпочивати до Криму – у Коктебель.
<quote>«Перш ніж приїхати, радились, цікавились у людей, де краще. Усі порадили сюди»</quote>, – каже Дмитро.
А його дружина Анна додає: «За нинішніми цінами, це найбільш оптимальний варіант відпочинку. Тут на будь-які кошти можна відпочити. У нас економ-варіант – 100 гривень. Нам не треба кондиціонерів, плазми. У нас економ-клас».
Винайняти житло у приватному секторі Бердянська можна й дешевше – за 80–90 гривень за добу з людини. Поряд з бюджетними є і дорогі варіанти відпочинку. Три тисячі за добу коштуватиме котедж на 8 осіб на березі моря, а 10 565 гривень – трикімнатні апартаменти підвищеної комфортності з видом на море.
<b>Хто їде відпочивати до Бердянська</b>
Курортні сезони 2014–15 років були невдалими для міста, каже керівник прес-служби Бердянської міськради <b>Ірина Єгорова</b>. Люди боялися їхати сюди через близькість до зони АТО. Утім, 2016 року ситуація змінилась.
Речниця міськради каже: до цього сезону готувалися ретельніше – домовились з «Укрзалізницею» про запровадження на літню пору залізничного сполучення з Києвом, Сумами, Дніпром та Львовом, також розмістили рекламу міста в обласних центрах України та на телебаченні.
Півтора мільйона відпочивальників у нас було минулого року. Цього року очікуємо не гірший сезон. Нам вдалося вирішити головну проблему – це транспортне сполучення
Ірина Єгорова
«Півтора мільйона відпочивальників у нас було минулого року, 16-го. Цього року очікуємо не гірший сезон, що людей буде не менше. Нам вдалося вирішити головну проблему – це транспортне сполучення, як доїхати до Бердянська. За допомогою нашого народного депутата ми налагодили сполучення із Західною Україною. У нас курсує наразі через день прямий потяг зі Львова. З червня по вересень. Ми налагодили вперше за багато років пряме сполучення з Мінськом», – розповідає Ірина Єгорова.
Ділиться своїми враженнями від курортного сезону і власник одного з готелів <b>Анатолій Кідалов</b>. Він понад 17 років приймає відпочивальників. Він каже, що зараз вільних номерів у його готелі «Гулівер», розрахованому на 100 місць, немає.
«Приїжджають із усіх міст України, якщо потяги йдуть і зі Львова, і з Харкова – з усіх кінців. Крим закритий. «ДНР» фактично теж. Хоча останні роки до війни переважно публіка була з Луганська і Донецька. З Росії практично немає нікого. Раніше на базі було 50–40% росіян. Білоруси – так, їдуть», – каже Анатолій Кідалов.
За попередніми підрахунками посадовців Бердянської міської ради, цього року курорт вже відвідало не менш ніж півтора мільйона відпочивальників. Точна ж кількість гостей міста буде відома після закінчення сезону в другій половині вересня.</body>