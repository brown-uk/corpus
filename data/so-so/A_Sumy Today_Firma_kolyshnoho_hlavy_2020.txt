<id>A</id> 
<author_surname></author_surname>
<author_name></author_name> 
<title>Фірма колишнього глави Нацбанку і брата сумського маршрутника вирішила отримати землю у Сумах</title> 
<publ_in>Sumy Today</publ_in> 
<url></url> 
<publ_part></publ_part>
<publ_place>Суми</publ_place> 
<publisher></publisher>
<year>2020</year>
<pages></pages>
<length>147</length>
<alt_orth>0</alt_orth>
<errors></errors>
<comments></comments>
<body>
Сьогодні, 14 вересня, з’явився проєкт рішення сесії Сумської міської ради про надання ТОВ «Лєст-інвест» дозволу на розроблення проєкту землеустрою щодо відведення в оренду земельної ділянки на вул. Миколи Лукаша. Згідно із проєктом рішення сесії, ТОВ «Лєст-інвест» хоче отримати в оренду ділянку орієнтовною площею 5,5 га для будівництва та обслуговування сміттєпереробного заводу. Відповідно до даних Реєстру юридичних осіб, кінцевими бенефіціарами цього ТОВ «Лєст-інвест» із прямим вирішальним впливом є Анатолій Єпіфанов і Володимир Стельмах – голова Нацбанку України у 2004-2010 роках. Вони мають по 30 відсотків частки статутного капіталу підприємства. Усього ж засновників у цієї фірми – чотири. Один із них – Володимир Горпенко. Він є рідним братом Михайла Горпенка – засновника ПП "СОГОР", що здійснює пасажирські перевезення на міських маршрутах у Сумах. Його бізнес-партнером свого часу був теперішній міський голова Олександр Лисенко.
Позачергове засідання сесії Сумської міської ради, на якому планують розглянути питання виділення землі призначене на завтра, 15 вересня, на 9.00.
</body>