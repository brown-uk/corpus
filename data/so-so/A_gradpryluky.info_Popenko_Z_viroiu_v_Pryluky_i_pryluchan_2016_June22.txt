<id>A</id>
<author_surname>Попенко</author_surname>
<author_name>Ольга</author_name>
<title>З вірою в Прилуки й прилучан</title>
<publ_in>Град Прилуки</publ_in>
<url>http://www.gradpryluky.info/index.php/rubriki-gazeti/rubryky-gazety/vlada-i-gromada/item/840-%D0%B7-%D0%B2%D1%96%D1%80%D0%BE%D1%8E-%D0%B2-%D0%BF%D1%80%D0%B8%D0%BB%D1%83%D0%BA%D0%B8-%D0%B9-%D0%BF%D1%80%D0%B8%D0%BB%D1%83%D1%87%D0%B0%D0%BD/</url>
<publ_part></publ_part>
<publ_place>Прилуки</publ_place>
<publisher></publisher>
<year>2016</year>
<pages></pages>
<length>1868</length>
<alt_orth>0</alt_orth>
<errors>вирішення проблеми – розв’язання проблеми; вирішенням усіх питань – розв’язання усіх питань; носить більш соціальний характер – має більш соціальний характер; значимих установах – значущих установах; в 2016 – у 2016; значимість – значущість; минулорічної – торішньої; ляльковод – ляльковик; енергозбереження – енергоощадження</errors>
<comments></comments>
<body><emphasis>З вірою в Прилуки й прилучан</emphasis>
Минуло півроку з того часу, як ви виявили мені велику довіру, обравши Прилуцьким міським головою. Саме зараз я, як ніколи, розумію, наскільки для вас був важливим цей вибір – звичайного педагога, без статків, бізнес-інтересів, олігархічних кланів за спиною. Упродовж останніх років ми всі втомилися від нескінченних оборудок у державі, від приниження через наші низькі пенсії, заробітні плати, безробіття та безвихідь, що тягне до прірви – фінансової, емоційної, моральної. Мені, як жінці, нестерпно боляче бачити, як зневірюється в собі, у своїх можливостях, у владі та власній державі одна з найпотужніших в інтелектуальному та моральному вимірах українська нація, як ставиться під сумнів одне з найголовніших завоювань незалежності – суверенітет і цілісність України. Ці фактори стали для мене та команди моїх однодумців тим детонатором, який змусив спробувати змінити ставлення громадян до представників влади, до свого міста, до земляків. Дозволю проаналізувати наші перші досягнення й, на жаль, прорахунки, які є тим індикатором, що дозволяє прилучанам самостійно зробити висновки про те, якими ж були ці півроку.
По-перше, відразу закцентую увагу на тому, що всі напрямки життєдіяльності міста висвітлити в одній публікації не вдасться, – цьому будуть присвячені статті в наступних випусках газети. Зупинюся лише на тих темах і проблемах, які стали для мене, як голови, та нашої команди своєрідним іспитом на міцність, які не залишили байдужими прилучан, які згуртували чи, навпаки, роз’єднали депутатський корпус. Мова йтиме про особливості бюджету та розподіл бюджетних коштів, про проблеми утримання дорожньої мережі міста в різні пори року, про функціонування комунальних підприємств в умовах реформування галузі. Проаналізую й наше бачення вирішення проблеми з переходом мешканців міста Прилуки на індивідуальне опалення та обґрунтую свою позицію заветувати ухвалене рішення. Про ці та інші теми йтиметься далі.
Ще в ході передвиборчої кампанії нами неодноразово наголошувалося на значенні колегіальності у вирішенні будь-яких проблем, тому відразу зауважу: депутатський корпус спільно з фахівцями міської ради співпрацює над вирішенням усіх питань життєдіяльності міста. Наш принцип роботи – відкритість, публічність, доступність для спілкування й обміну пропозиціями – не порушується й після виборчого процесу. Самі депутати неодноразово наголошували на тому, що вперше за багато років запропонована така система співпраці міської ради й депутатського корпусу, коли жодне питання не проходить без обговорення й погодження з народними обранцями.
Так було у випадку з розподілом бюджетних коштів на 2016 рік. Зазначу: цей бюджет, на превеликий жаль, носить більше соціальний характер, аніж спрямований на реанімацію економіки нашого міста. Але тільки завдяки підтримці коштів громади інсулінозалежні мешканці міста сьогодні повністю забезпечені необхідними препаратами, на придбання яких із міського бюджету виділено 2 млн. грн., за кошти громади (1 млн. 200 тис.) фінансується програма «Медико-соціальне забезпечення пільгових та соціально незахищених верств населення на 2016 рік», завдяки чому доступ до безкоштовних чи пільгових медикаментів отримали інваліди, учасники АТО, ліквідатори аварії на ЧАЕС, учасники бойових дій, пенсіонери. Уперше за багато років виділено значну суму (800 тис. грн.) для надання одноразової матеріальної допомоги мешканцям міста; фінансуються програми, спрямовані на підтримку учасників бойових дій у зоні АТО. Для цієї категорії прилучан передбачено кошти на пільги за оплату комунальних послуг, безкоштовне харчування дітей, їх оздоровлення та відпочинок у пришкільних таборах. Відповідно до ухвалених програм, нашим мужнім землякам гарантовано безкоштовне зубопротезування. У цьому році вперше було виділено 300 тис. грн. на підтримку ліквідаторів аварії на ЧАЕС, і відповідно до категорії ці мужні чоловіки та жінки, які 30 років тому врятували всю Європу від страшної катастрофи, отримали по 500 і 300 грн., а ті, хто потребує особливої допомоги, – 1000 грн. З міської казни виділено кошти й на компенсацію перевезень пільгової категорії прилучан, що ще до минулого року входило в обов’язки держави. Депутати ухвалили також рішення про безкоштовні сніданки для учнів 1-4 класів.
Аналізуючи потреби міста та прилучан, уперше за багато років було виділено кошти (2,5 млн. грн.) на придбання спеціалізованої техніки для прибирання вулиць у будь-яку пору року: влітку – для поливу вулиць та зеленої зони, взимку — як снігозбиральна техніка. 1 млн. 227 тис. грн. розподілено на закупівлю 46 теплових лічильників, а це означає, що мешканці 46 багатоповерхівок отримають змогу сплачувати за реально спожиту теплову енергію в опалювальний період. До речі, розподіл теплових лічильників теж заплановано здійснювати максимально прозоро: відповідно до черги, яка є на сайтах КП «Прилукитепловодопостачання» та міської ради.
Особлива увага звернута депутатами та міською радою на організацію роботи КП «Прилукижитлобуд», яке донедавна переживало не найкращі часи. Розуміючи потребу мешканців у послугах, що надаються так званими ЖЕКами, особливо при переході на ОСББ, ми виділили понад 700 тис. грн. для ремонту м’яких покрівель у 107 будинках, які визначалися при комісійному обстеженні та відповідно до звернень мешканців. Переконана, що це комунальне підприємство повинно працювати, проте в якісно іншому форматі, адже не в усьому місті з 1 липня цього року будуть створені ОСББ, не всі мешканці багатоповерхівок зможуть віднайти чималі кошти на членство в таких товариствах. Ліквідація КП «Прилукижитлобуд» може спровокувати неочікувані негативні наслідки для містян.
Цей перелік далеко не весь, і, безумовно, не кожен мешканець може відчути вплив цих програм на собі, але ті соціально незахищені прилучани, на яких вони розраховані, навряд чи змогли б самотужки долати фінансовий тягар на сімейний бюджет.
Варто зупинитися й на питанні виділення коштів для проведення ремонту в соціально значимих установах нашого міста. Депутати заздалегідь були ознайомлені з переліком тих закладів, які вкрай важливо почати ремонтувати. Цей список формувався впродовж останніх років за численними заявами керівників установ, депутатів, прилучан, яким була не байдужа доля приміщень важливих об’єктів нашого міста. Зауважу, що в цьому переліку їх кілька десятків, і цілком очевидно, що виконати всі зобов’язання в 2016 році не реально. Проте, обстеживши кожен об’єкт, ураховуючи терміновість проведення робіт, соціальну значимість установи, був ухвалений список тих закладів, на реанімування яких будуть спрямовані кошти городян. До нього ввійшли Прилуцький міський Будинок культури, який на сьогодні перебуває фактично в тому ж стані, що й старе приміщення гімназії №1, і його порятунок – справа честі для міської ради; Прилуцька центральна бібліотека імені Л. Забашти, за книжковими полицями якої – фактично прірва, у котру може канути наше інтелектуальне надбання. Прилуцька ДЮСШ, кошти на капітальний ремонт якої не виділялися вже кілька десятків років, теж чекає на оновлення, що вже почалося заміною старих вікон на сучасні металопластикові конструкції, а на черзі – ремонт даху. Філія Прилуцького міського Будинку культури (колишній Будинок офіцерів) теж нарешті повинна стати осередком культурного життя військового містечка завдяки ремонту системи опалення, заміні віконних конструкцій. Окремо потурбувалися депутати спільно з міською радою про долю місцевого довгобуду – нового корпусу гімназії №1, виділивши для співфінансування понад 2 млн. грн. Не втратили ми й старий корпус цього навчального закладу, який дехто з депутатів пропонував розвалити. Тож символ становлення системи прилуцької освіти залишиться ще й нашим нащадкам! Не втратять юні прилучани можливість розвивати свої науково-технічні здібності, адже в планах міської ради – виділення коштів на ремонт приміщення Центру науково-технічної творчості, наразі триває розробка проектно-кошторисної документації. Плануємо нарешті облаштувати в усіх навчальних закладах внутрішні туалети – цього року їх облаштування передбачено в музичній школі, ЗОШ №7 та №14.
Окремо проаналізую стан ремонтних робіт дорожнього покриття, під’їздів і тротуарів та принцип фінансування. По-перше, перелік вулиць, які потребують утручання ремонтників, формувався за результатами зустрічей, що проводилися в мікрорайонах Прилук, до нього додалися й ті вулиці, які обстежувалися фахівцями відділу капітального будівництва. І лише після колегіального обговорення з депутатами профільних комісій був сформований остаточний перелік. По-друге, проаналізувавши цінову політику щодо ремонту доріг, обговоривши її з прилуцькими обранцями, ми дійшли висновку, що вартість ремонту 1 кв. м не повинна перевищувати 300 грн. проти минулорічної – 375 грн. за аналогічний обсяг. По-третє, за підтримки депутатів було ухвалено рішення про проведення ремонтних робіт дорожньо-вуличного покриття поза межами системи «Прозоро», а шляхом поділу всієї вуличної мережі на частини, які ремонтуватимуться місцевими бригадами на умовах, вигідних для прилучан, зокрема: на свої ділянки виконавець робіт дає трирічну гарантію, і, що вкрай важливо, фірма-виконавець має бути прилуцькою, аби кошти йшли до нашої казни, а сам виконавець не зник у невідомому напрямку. Погодилися на таку пропозицію 4 ремонтні організації: ПП «Річроуд», ПП «Ремдор-буд», ТОВ «Будівельна компанія «Прилуки», ПП «Житло-Сервіс». Депутати профільних комісій, які опікуються розподілом фінансів та комунальною власністю міста, провели зустрічі з представниками згаданих організацій, висловили їм свої побажання, що було зроблено в присутності представників місцевих ЗМІ, і лише після того розпочалися ремонтні роботи, які тут же стали приводом для численних звинувачень на адресу влади. Не вперше я акцентую увагу на тому, що будь-яке рішення в стінах міської ради ухвалюється лише за підтримки депутатів – людей, які висловлюють бачення, довіру, наміри й сподівання прилучан. Через те важливо, аби кожен депутат, переступаючи поріг міської ради, під час обговорень висловлював свої критичні зауваження, наполягав на думці своїх виборців, обґрунтовував позицію власну й позицію тих, хто довірив йому бути рупором народної волі. Повторююся: під час засідань, а не після, коли депутатом керує вже не воля виборців, а його ляльковод. Не хочу нікого образити, але за останні роки в нашій державі навколо обранців народу будь-якого рівня створився цілком виправданий імідж абсолютної безвідповідальності й безкарності, і лише критиканство стало візитівкою тих, хто покликаний розділити тягар відповідальності за долю селища, міста й усієї країни з владою. Проте маємо таке чинне законодавство, що жодним чином не зобов’язує депутата бути послідовним у своїх намірах, відповідальним за свої вчинки та рішення перед виборцями й державою. Звідси, на жаль, і численні проблеми.
Повертаючись до теми доріг, зазначу, що не було такого дня, щоб на ремонтних роботах не був присутній хтось із профільних спеціалістів, представників технічного нагляду, намагаюся й особисто відвідувати ті райони, де здійснюється ремонт доріг. Усвідомлюю, що до досконалості дуже далеко, переконана, що лише продумана державна програма фінансування ремонту автодорожнього полотна зможе вивести країну з бездоріжжя, адже бюджети маленьких містечок не спроможні виконувати якісний капітальний ремонт, маючи численні дірки у своїх кишенях. Разом з тим, не сподіваючись на державну підтримку, ми цьогоріч востаннє зробимо повний ямковий ремонт, а з наступного перейдемо до капітального ремонту вулично-дорожньої мережі, що розпочнеться вже в 2016 році з вулиці Київської та найпроблемнішої для автоперевізників ділянки – вулиці О. Білецького-Носенка.
У нашому місті досить актуальною є проблема індивідуального опалення, і така актуальність виникає саме перед виборами, коли кожен кандидат у депутати чи мери хоче продемонструвати, як він переймається добробутом та інтересами прилучан, бо він, бач, за індивідуальне опалення, а ви?! Спостерігаючи за цією ситуацією, можна ствердно сказати: це загравання з населенням – і не більше, бо такий підхід докорінно не змінює ситуацію, а лише призводить до розбалансування й без того давно не модернізованої тепломережі. На моє глибоке переконання, положення, яке пропонувалося депутатами на сесії 28 квітня, – це безсистемна, нерозумна політика, що тільки загострює й так украй складну ситуацію. Цим положенням депутати підтримали багатих, заможних людей, узаконивши право відрізати від тепломереж тих, хто не спроможний сплатити за встановлення «індивідуали» 35-40 тисяч гривень. Як міський голова, я не могла допустити цього й заветувала рішення ради. Проте це не означає, що в наших планах – заборонити прилучанам мати індивідуальну систему опалення. Щоб не «загнати» місто в борги, не спровокувати знищення системи опалення, нами буде вивчено досвід міст Західної України, де вирішується ця проблема комплексно, фахово, системно. Уже проведено перші робочі зустрічі з провідними фахівцями, зокрема Романом Співаком – головою Всеукраїнської асоціації з питань енергозбереження. Його рекомендації та досвід успішних міст стануть основою для альтернативної програми переходу всього міста на іншу систему теплопостачання.
Безперечно, що в цій публікації – далеко не повний аналіз роботи нашої команди. У найближчих номерах газети ми проаналізуємо детальніше кожну сферу життєдіяльності міста, сподіваючись, що прилучани поділяться своїми порадами, міркуваннями про те, як покращити життя нашої великої родини.
Насамкінець звертаюся до прилучан: я вірю в наше унікальне місто, вірю в його безмежний потенціал, вірю в кожного прилучанина!
<b><i>З повагою, Прилуцький міський голова Ольга Попенко</b></i></body>


