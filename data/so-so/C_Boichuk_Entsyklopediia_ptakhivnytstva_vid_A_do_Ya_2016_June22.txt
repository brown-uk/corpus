<id>C</id>
<author_surname>Бойчук</author_surname>
<author_name>Юрій</author_name>
<title>Енциклопедія птахівництва від А до Я</title>
<publ_in></publ_in>
<url>https://m.smart.kyivstar.ua/books/48861</url>
<publ_part></publ_part>
<publ_place>Харків</publ_place>
<publisher>Книжковий клуб "Клуб Сімейного Дозвілля"</publisher>
<year>2016</year>
<pages>352</pages>
<length>1237</length>
<alt_orth>0</alt_orth>
<errors>одиночний - один; приплюснута - плеската</errors>
<comments></comments>
<body>Андалузька
Опис породи. Півні мають довгий, сильний і надзвичайно красивий хвіст, а ще — подовжену широку голову з масивним випуклим лобом. Дзьоб дуже сильний, злегка загнутий на кінці, зазвичай сірого кольору.
Гребінь одиночний, дуже великий, прямий. На ньому добре видно зубці. Голова птаха вкрита коротким пір’ям, яке нагадує щетину, червона. Очі можуть бути або карими, або жовто-червоними. Вушні мочки овальної форми світлого кольору. Сережки довгі й широкі, а на дотик дуже ніжні. Шия подовжена, злегка згинається до голови. Груди повні й широкі, добре заокруглюються. Крила довгі високо розташовані, займають практично усю спину птаха.
Рис. 1. Андалузька
Дорослий птах за кольором блакитний, в півня пір’я гриви, спини і попереку темніше від основного фону. Колір пір’я надзвичайно нестійкий. У потомстві часто буває розрізнення за кольором: 50 % блакитних, 25 % чорних, 25 % брудно-білих. І хоча чорне і брудно-біле забарвлення не відповідає стандартам породи, відбраковувати особин не варто, оскільки під час схрещування (чорного і брудно-білого птаха) отримують потомство з пір’ям блакитного кольору. Добові курчата вкриті блакитним, чорним або світлим пухом.
Жива маса курей у середньому досягає 2 кг, а півнів — 2,5 кг.
Особливості породи. Незвичайний колір пір’я приваблює багатьох птахівників. Андалузькі кури — найкраще джерело ніжного м’яса.
Вимоги до кормів і території. Ця порода залишається популярною серед професійних фермерів та селекціонерів.
Життєздатність. У середньому живучість молодняку становить 93 %, а дорослих голів — 87 %.
Вибір породи. У курей цієї породи дуже слабкий материнський інстинкт. Це стає серйозною перепоною для нормального розведення породи серед любителів, тому нею краще займатися професіоналам.
Яйценосність. У перший рік своєї продуктивності можуть давати до 180 яєць. При цьому яйця доволі великі, їхня маса досягає практично 60 г. Кури досягають статевої зрілості у шість місяців, тому встигають знести багато яєць.
Анкона
Опис породи. З’явилися у результаті схрещування аборигенних білих та чорних італійських порід курей. Птахи масивні, середнього зросту. Відрізняються від інших порід унікальним колоруванням «у крапочку»: на чорному чи сірому пір’ї добре помітні білі плямки.
Кури цієї породи мають прямокутне тіло, котре розташовується під незначним кутом відносно землі. Спина невелика, але широка. На неї з шиї спадає довге пір’я, яке може бути або чорним, або сірим. Шия середньої довжини з маленькою головою. Очі невеликі червоні або оранжево-червоні. Голова птаха, гребінь і сережки яскраво-червоні.
Рис. 2. Анкона
Сережки подовжені, заокруглені на кінцях. У півнів вони масивніші. Дзьоб яскраво-жовтий. Гребінь у курей може лежати з одного боку, а в півнів, навпаки, стояти прямо. На гребені може бути 4—6 зубців. Мочки вух у деяких особин можуть бути чорними, а в інших — світлими чи білими.
Хвіст у півнів має довгі та заокруглені пасма темного чи світлого кольорів. У курей він не настільки великий, але так само прямий. Крила курей щільно притиснуті до тіла. Через пишне оперення крила повністю «втоплені» в тілі птаха. Лапи яскраво-жовті, пальці широко розчепірені. Маса курки такої породи близько 1,8—2,2 кг, а півня — 2,2—2,8 кг.
Особливості породи. Слабко розвинений інстинкт висиджування. Через те курчат доводиться інкубувати. До інкубування найліпше підходять екземпляри масою понад 50 г. Анкона спокійна і слухняна за характером. Швидко звикають до господаря, стають повністю ручними птахами. Легко можуть уживатися з іншими свійськими птахами і тваринами.
Вимоги до кормів та території. Кури нормально витримують низьку температуру зимою та спеку влітку. З цієї причини курник чи вольєр, де мають утримувати птахів, можна додатково не опалювати. Однак у зимовий період птицю бажано підгодовувати вітамінами. Ці кури більшу частину свого часу люблять проводити на свіжому повітрі, тому перед заселенням поголів’я варто облаштувати просторий двір чи загорожу.
Життєздатність. У середньому живучість молодняку і дорослих птахів становить 95 %.
Вибір породи. Рекомендують для утримання на приватному подвір’ї.
Яйценосність. 120 до 180 яєць за рік (яйценосність у різних особин може відрізнятися). Яйця в курей цієї породи мають світлу шкаралупу.
Брекель
Опис породи. Найстаріша порода курей яєчного типу продуктивності. Ці птахи мають високий імунітет і загалом гарне здоров’я, а їхнє м’ясо за смаком чимось нагадує дичину.
Півень має міцний прямокутний корпус. Його кути пом’якшуються густим пір’ям на тілі птаха. Шия середньої довжини з рясним і довгим пір’ям. Вона плавно переходить у спадну спину. Плечі широкі, крила щільно притиснуті, причому їхні кінці прикриті довгим поперековим пір’ям. Хвіст у півнів високий і з рясним пір’ям. У нього надзвичайно довгі заокруглені косиці, які візуально збільшують і хвіст, і тіло півня. Груди глибокі й широкі, живіт теж широкий і масивний. Голова в півня середня, але широка й трішки приплюснута. На ній птах має невеликі пір’їни. Гребінь середній і прямий. На ньому розташовані 5—6 зубців. Сережки середні, округлі. Вушні мочки блакитно-білого кольору. Навколо очей, які зазвичай темного кольору, — чорна облямівка. Дзьоб сильний, блакитний, але при цьому його кінчик світлішого кольору, аніж основа. Гомілки непоказні, плесна середньої довжини. Зазвичай вони завжди блакитнуватих відтінків. Пальці в півнів розставлені правильно, мають білі кігті. Кури мають більш горизонтальну спину, дуже великий живіт і масивний хвіст. Задня частина гребеня злегка перекочується набік. Вушні мочки в курей більш блакитні. Цей пігмент поширюється також на голову і нижню частину гребеня. Грубим недоліком породи вважають занадто вузький кістлявий корпус. Також недопустимими є зависокий або занизький хвіст, опущені крила, жовті вушні мочки.
Рис. 4. Брекель
Існує два можливих колорування цієї породи: сріблясте і золотисте. Спина і поперек при цьому залишаються білими, але найбільші пір’їни мають красивий візерунок. На грудях, бічній частині корпуса й живота пір’їни мають не лише темну основу, але й темні поперекові смужечки. Білі смужки до низу грудей стають ширшими. У курки пір’я на голові та шиї сріблясто-білого кольору. На грудях пір’я інтенсивніше за кольором, але можуть бути темні кінчики на пір’їнах.
Інший колір курки — інтенсивно-чорний зі світлими поперечними смужечками. У золотистих півнів та курей основний колір чорний, але при цьому зберігається такий й же візерунок, як у сріблястих особин, який, проте, є золотисто-коричневим.
Загальна маса півнів може коливатися від 2,4 до 2,8 кг. Курки-несучки цієї породи можуть набирати масу до 2,7 кг.
Особливості породи. У курей цієї породи внаслідок селекції повністю відсутній материнський інстинкт, тому господарямпташникам доводиться окремо купувати інкубатор для розведення породи. Ці птахи вирізняються невичерпною енергією.
Вимоги до кормів та території. Кури можуть цілий день бродити подвір’ям, шукаючи насіння та комах. Також вони добре літають, тому у загорожі варто облаштувати надійний дах і високий паркан. Вони ніколи не битимуться з іншими курми за місце у загорожі, чудово ладнають з іншими свійськими птахами.
Життєздатність. Ця бельгійська порода вирізняється міцним здоров’ям. Легко пристосовуються до будь-яких погодних умов та рідко застуджуються. Щодо молодняку, то він швидко вбирається в пір’я і так само швидко росте. Це робить курчат витривалішими.
Вибір породи. Добре підійдуть для приватного утримання в маленькому господарстві в загорожі з іншим свійським птаством.
Яйценосність. Відкладають у середньому до 120—220 яєць на рік. У середньому кожне яйце (з білою шкаралупою) може досягати маси 60 г. Для інкубації варто відбирати лише найбільші яйця.
Вушанка
Опис породи. Має невелику голову з достатньо помітною лобною кісткою. При цьому голова курей і вушні мочки яскраво-червоного кольору. Має трояндоподібний чи листоподібний гребінь. Вушні мочки накриваються густими «баками», а підборіддя — «бородою». У курей цієї породи слабко розвинені червоні сережки. Їх практично не видно під густим пір’ям «баків». Дзьоб дуже міцний, має легкий вигин. Шия середньої довжини, поступово переходить в широкі заокруглені груди. Спина при цьому залишається прямою і широкою. Все це робить тіло курки видовженим і міцним. На лапах рожевого відтінку немає пір’я, вони розташовуються низько відносно тулуба. Дуже добре розвинений хвіст. У курей він меншого розміру, а в півнів злегка відкинутий назад. Пір’я по всьому тілу щільне й густе. Зазвичай воно червонясто-коричневого або чорного кольорів. Також можливий білий колір, але такі птиці трапляються вельми рідко. Українську вушанку інколи називають вушанкою, російською вушанкою, малоросійською вушанкою, південноросійською вушанкою.
</body>