
Клаптикове утеплення багатоповерхівок — проблема сучасних міст, яка має дві складові. З одного боку, така «тепломодернізація» сприяє руйнації будівель. З іншого боку, власники квартир, утеплених таким чином, у майбутньому матимуть юридичний клопіт із його узаконенням.
Керівник Асоціації ОСББ Полтавської області Олег Тертишник стверджує: клаптикове утеплення погано діє на будинок. Прийде час — і мешканцям доведеться зривати такі «латки» і модернізувати будівлі як годиться. Аби всім добре жилося, утеплювати необхідно всі стіни. Оскільки це задоволення — не з дешевих, можна робити по одній стіні на рік — але з верху і до низу. В інших випадках на межі утепленої і неутепленої стін виникає так звана «точка роси». Це місце, де накопичується конденсат через чергування «холодних» і «теплих» зон. З часом таке сусідство призведе до появи грибка в квартирах «неутеплених» мешканців, а також до поступового руйнування капітальних стін. Крім того, власник такої енергомодернізованої оселі не зекономить — адже буде продовжувати платити або по встановленому нормативу або за показами будинкового лічильника.
Досвід будинку-термосу
Першим будинком в Полтаві, який був утеплений практично повністю, стала панельна багатоповерхівка по Великотирнівській 31/1. У наступному році проблемна дев’ятиповерхівка «святкуватиме» своє 40-річчя. Чому проблемна? Зведений за севастопольським проектом будинок має масу недоліків. Наприклад, товщина його стін — 27 см при нормі для нашого регіону 40 см; шви між плитами не оброблені гумою-герметиком. Тому влітку в такій споруді було дуже спекотно, а взимку — холодно. Так, ще у доремонтний період мешканці жалілися: у кутових квартирах в холоди температура повітря рідко підіймалася вище 8-9 градусів. Крім цього, люди потерпали від цвілі та підвищеної вологості, а у помешканнях не трималися шпалери і плитка.
— Активісти нашого будинку роками оббивали пороги чиновників, аби його утеплити. У 2006 році, нарешті, виділили кошти із державного бюджету — 688 тис. грн. і 75 тис. повинна була дати Полтава. Через недофінансування, а також через недобросовісність фірми-підрядника маємо те, що маємо. По-перше, один із фасадів нашої будівлі недороблений — на стінах 4-го під’їзду з боку вулиці утеплено, але з верху до низу не нанесені штукатурка-короїд і фарба. Те ж саме — з 1-им поверхом 4-го під’їзду з боку двору. Також на 9-му поверсі 3-го під’їзду утеплення здійснене з пінопласту, а не з базальтових плит, як скрізь. Крім того, маємо неоднакову товщину утеплювача: з боків — 10 см, а з фасадів — 8 см, — розповідає голова ОСББ на Великотирнівській 31/1 Ганна Єфременко.
В ОСББ і вільне плавання мешканці цієї багатоповерхівки остаточно вирушать із капітальним ремонтом покрівлі — прощальним цьогорічним презентом міської влади. Проблеми із підвалом, фундаментом і недоробками утеплених стін їм доведеться вирішувати самотужки.
Але навіть те недосконале утеплення, яке отримали мешканці будинку на Великотирнівській 31/1, уже дає суттєву економію — її показує лічильник. Так, за постачання тепла протягом 15-ти днів жовтня Ганна Єфременко заплатила приблизно 750 грн., це за трикімнатну квартиру. А за нормами споживання нарахування склали б більше 900 грн.
Ціна питання
У Полтаві існує багато підприємців, готових зайнятися клаптиковим утепленням. Це буде коштувати від 300 до 400 грн. за кв.м. для квартир від 1-го до 3-го поверхів. Якщо вище — промислові альпіністи оцінюють свою працю відповідно високо. За словами підприємців, ціна робіт також залежить від матеріалу — найчастіше використовують пінополістирол чи мінеральну вату товщиною від 7-8 см (для цегляних споруд) до 10 см (для панельних або блочних будинків). Таким чином, герметизація однокімнатної квартири коштуватиме її власнику від 9 тис. грн. за цінами 2016 року. При цьому підприємці обіцяють підвищення температури повітря в утеплених квартирах під час опалювального сезону на 3-4 градуси.
Начальник управління ЖКГ ОДА Едуард Рева скептично ставиться до підрядників, які утеплюють багатоквартирні будинки ззовні. Часто вони не дотримуються технології таких робіт. Наприклад, працюють при мінусовій температурі або кладуть утеплювач товщиною лише 5 см. Тоді як у тій же Німеччині, що знаходиться в одному кліматичному поясі з Україною, товщина герметичних плит складає 15-20 см.
Але наша проблема — не лише в поверхневому ставленні до утеплення й у клаптиковому утепленні загалом. Адже необхідно ізолювати від зовнішнього середовища не лише стіни, а й всі елементи конструкцій, де утворюються містки холоду.
— Наводиш тепловізор на будинок — і чітко бачиш місця найбільшої втрати тепла. Для наших багатоповерхівок це у першу чергу балконні плити, фундаментні блоки. Саме їх необхідно утеплювати передусім. Також переважна більшість вікон встановлена неправильно: вони повинні «втоплюватися» в утеплену нішу, а у нас в найкращому випадку пінопластом чи мінватою обшиваються відкоси всередині та ззовні. Власне, як встановлена рама, можна побачити по наявності конденсату — якщо вікно «плаче», то воно встановлене неправильно, — підкреслює Едуард Рева.
До речі, у тому ж таки будинку по Великотирнівській 31/1 містки холоду залишилися не ізольованими від зовнішнього середовища. 
Але уявімо — будинок утеплений за всіма правилами. Це — лише перший етап його реновації. По суті він стає таким собі «термосом» і маємо іншу крайність — мешканцям взимку стає спекотно і вони відчиняють вікна. Тому, за словами Едуарда Реви, потрібно приступати до другого етапу — прибирати зайві батареї в квартирах та встановлювати індивідуальні теплові пункти. ІТП допоможуть розподілити тепло і гарячу воду по оселях, врахувати витрати на їхнє споживання, економити енергоресурси — завдяки автоматичному регулюванню відпуску теплоносія (залежить від заданого розкладу з урахуванням температури повітря на вулиці).
Третій етап реновації будинку — реконструкція системи вентиляції, адже в «термосі» не можна вільно дихати. Але до цього етапу не дійшов поки що жоден багатоповерховий будинок на Полтавщині. Та й із першим — не все гаразд: з багатьох причин мешканці не хочуть гуртом утеплювати свою спільну власність! Хоча їм можуть допомогти державні програми з енергозбереження — «теплі» кредити, відсотки за якими погашаються завдяки обласному та міським бюджетам. І допомагають. Таким чином, за даними Едуарда Реви, приміром, у Кременчуці чотири ОСББ були утеплені повністю і два — частково.
Тест на законність
Більшість містян — аби утеплитися — не питають про це згоди сусідів. І тим самим порушують ст. 382 Цивільного Кодексу України та Закон України «Про особливості здійснення права власності у багатоквартирному будинку». Власне, із цих документів випливають такі висновки. Квартирою є ізольовані житлові приміщення всередині будинку. При цьому всі несучі конструкції — майно спільної власності. А це означає, що власник окремої квартири не має права самовільно робити будь-що із таким майном, у тому числі — утеплювати стіни ззовні. На практиці виходить інакше. Про свій досвід утеплення розповідає Ольга Калач, мешканка однієї з дев’ятиповерхівок на Ціолковського:
— 12 років тому я утеплила ззовні стіни своєї трикімнатної квартири — стало набагато тепліше. Ні в кого дозволів не питала — просто знайшла чоловіків по «Жовтій газеті», які виконали такі роботи. Чому не погодила утеплення із сусідами? З усіх боків мене оточують люди, яким у прямому сенсі плювати на наше спільне майно. У під’їзді, на сходах, у ліфті — купи сміття. Нещодавно за свої гроші довелося викликати клінінгову компанію, аби видалити екскременти зі сходів, а заодно і ретельно прибрати громадський простір з першого по мій, третій, поверх. До речі, у себе на коридорі лампочки вкручуємо я і літній чоловік з квартири справа. Якщо переважній більшості моїх сусідів подобається жити у бруді, смороді, темноті та холоді — то чому я маю питати в них дозвіл на покращення умов життя у своїй власній квартирі?
Держава не передбачила покарання для тих містян, які самовільно утеплюють ззовні стіни своїх квартир, говорить полтавський юрист Ілля Корольов. А із документів їм потрібні лише дозволи від інших співвласників багатоквартирних будинків — проте підприємці-утеплювачі їх не вимагають. При цьому ніяких дозволів від органів влади чи комунальних установ брати не потрібно. Виняток — якщо житлова будівля є об’єктом культурної спадщини національного чи місцевого значення.
— Мені не відомі випадки судових позовів до громадян, які самовільно утеплили свої квартири ззовні. Скоріше за все тому, що жителі багатоповерхівок просто не знають про таку можливість. Але навіть якщо уявити такий судовий позов «неутеплених» позивачів до «утеплених» — це буде дороге задоволення через вартість судової експертизи. І не факт, що у результаті отримаємо беззаперечні докази того, що проблеми всередині неутеплених квартир з’явилися саме через власників утеплених помешкань, — вважає Ілля Корольов. — Я б іще додав, що у разі, коли в судовому порядку буде доведено, що через клаптикове утеплення сусідом іншому сусідові завдано збиток, останній має право на його відшкодування та може вимагати приведення спільних конструкцій у належний попередній стан. 
Відповідно до ст. 383 Цивільного Кодексу України (про права власників житлових будинків та квартир) мешканець «може на свій розсуд здійснювати ремонт і зміни у квартирі, наданій йому для використання як єдиного цілого, — за умови, що ці зміни не призведуть до порушень прав власників інших квартир та нежитлових приміщень у багатоквартирному будинку та не порушать санітарно-технічних вимог і правил експлуатації будинку». Тому юрист підкреслює: оскільки більшість «клаптикових утеплювачів» не має на руках дозволів від співвласників багатоквартирних будинків, у майбутньому «латки» на стінах буде легко знести в судовому порядку.
Що ж, імовірно, характерна деталь сучасного міського пейзажу — багатоповерхівки із різнокольоровими «латками» індивідуальних утеплень — не скоро зникне з наших очей. А проблеми у квартирах, які лишитися не ізольовані, уже почалися. Найбільше не пощастило тим власникам осель, які з боків, знизу та зверху оточені оселями утепленими. На думку начальника управління ЖКГ Едуарда Реви, уже через три роки від початку такого сусідства люди отримають зіпсовані ремонти, підвищену вологість, цвіль та тріщини у стінах.
