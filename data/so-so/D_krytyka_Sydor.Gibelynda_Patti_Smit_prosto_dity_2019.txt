<id>D</id>
<author_surname>Сидор-Гібелинда</author_surname>
<author_name>Олег</author_name>
<title>Патті Сміт.Просто діти</title>
<publ_in>Критика</publ_in>
<url>https://krytyka.com/ua/reviews/prosto-dity</url>
<publ_part></publ_part>
<publ_place></publ_place>
<publisher></publisher>
<year>2019</year>
<pages></pages>
<length>806</length>
<alt_orth>1</alt_orth>
<errors>витоки-джерела</errors>
<comments></comments>
<body>
Роман американської художниці, композиторки, рок-співачки (іноді її зараховують до панківської течії) і, судячи вже із цього твору, вдатної письменниці, спершу здається не тим, чим є насправді. Не мемуар – хоча перший із п’яти розділів присвячено саме її дитинству, і розділ цей – один із найяскравіших у романі. Не хроніка 1960–1970-х, хоч іменами славетних натоді її друзів та приятельок сторінки аж рясніють (абетковий довідник не завадив би, але неприємно закадемізував би текст). Навіть не гімн священному інфантилізму, хоча дитинних ремінісценцій тут теж безліч: «сперечалися, як малі діти», «пустилися в мандри, як діти», «сиділи в нього в ногах, наче зачаровані діти» тощо. Хай там як, але діти так не рефлексують, а, навпаки, завзято мавпують дорослих.
Де-факто це оповідь про «роман життя», який Паті Сміт провела з фотомитцем Робертом Меплторпом. Історія кохання в стилі блюз на тлі андеґраундного Нью-Йорка. Картина поступового визнання митця, від зразкових злиднів до показної розкоші, яка передбачувано не приносить щастя. Аналіз творчого змужніння людини, яка попервах і фотоапарата сахалася, воліла клеїти колажі. Утім, попри пильну увагу до свого багатолітнього коханця та співавтора, деяких важливих віх із його життя марно було би шукати в романі. Як-от участи у декількох «documenta». Чи схвальних відгуків (монографічного штибу!) таких титанів сучасної думки, як Джермано Челант і Артур Данто. І знакових світлин Меплторпа теж малувато.
Тож не монографія, а портрет lost generation, дарма, що цей термін поширюють винятково на 1920-ті (які в цьому сенсі теж були які завгодно, лише не lost). Недарма текст пронизано шпичаками смертей, починаючи від сенатора Кенеді та ряду рок-співаків – до смерти самого Меплторпа від СНІДу в 1989 році. Звідси впертий культ «проклятого поета» Артюра Рембо, ім’я якого з’являється в книжці не менш як два десятки разів, аж до паломництва героїні на його могилу до Шарлевіля; про Джона Ленона з Міком Джаґером мовиться куди рідше... І тільки після них – бітники, Маяковський і, не дивуйтеся, Мікелянджело. Генеалогія андеґраунду химерна, але в ній простежується чіпка внутрішня логіка, де арт-революціонери підважують парій. Ба, не раз миготить ім’я англійського поета-візіонера Вільяма Блейка, звідки прямий місточок до мистецтва психоделіки, сеанси якої Паті Сміт часом вправно імітує. При тім, що сама до трави долучається доволі пізно, а ширятися так ніколи й не стала, бо жахалася голок у власному тілі.
Отож чимало зручних та ефектних мітів про «буремні шістдесяті» варто було би переглянути, якщо не викинути на смітник. Доба Вудстоку – згаданого тут назвою готелю та студентських революцій – фігурує як час перверсивного пуританізму, і це якраз кінець декади: 1967-й, 1968-й... Звісно, у специфічному ракурсі вчорашньої школярки-провінціялки, однак тоді ще ганили за надмірно довге волосся; пригнічували ґеїв; дискредитували незаміжніх жінок за народження дітей; до смерти боялися пірсинґу – і небезпідставно, бо один такий досвід уможливив несмертельну інфекцію Меплторпу; соромилися ходити вулицями босоніж. А ще чіплялися до героїні, змушуючи її відректися... Артюра Рембо.
«Кола репресій» не завдають собі клопотів зайвим мотивуванням, особливо в «буремні 1960-ті», коли підозрілим здається геть усе, а підставою для кпинів, глузувань, нападок та збиткувань може стати перше-ліпше побутове відхилення, що їх «шістдесятники» (в тексті цього терміна немає) жваво практикували. Описи екстраваґантних строїв, що їх дозволяють собі герої, – окраса роману, на відміну від нуднуватого протоколу рок-концертів, які переважають ув останніх розділах, але вони напевно засмакують меломанам.
Лихоманистий світ нью-йоркської богеми нерідко відкривається крізь призму карнавальних шат, а не ідей, що їх представляють їхні носії. Не забути Дженіс Джоплін у «пір’їстих боа», Сальвадора Далі «в чорному і з пурпурною накидкою на плечах», Стива Пола, «вдягненого у синій оксамит», Ґреґорі Корсо «в приспущених штанях», а ще – «ангорський светр» Джекі Кертис. Саму Паті Сміт і Роберта Меплторпа – список може вийти довгий, тож обмежмося крокодилячими черевиками та сітчастою футболкою (у нього) і солом’яним капелюшком (у неї), що привертає увагу Джимі Гендрикса. Але Воргол, Морисон, Ленон проходять блідими тінями, хоч оповідачка має сантимент і до них.
Закрадається крамольна думка: чи не були 1960-ті суто візуальним феноменом, тільки про людське око пов’язаним з ідеологією, релігією, логічно витканою думкою? Розквіт перформансу та життя як шоу, що його втілює ціле покоління, ніби працюють на цю гіпотезу, яка, звісно, ніколи не замінить вичерпного пояснення. Як і культ наркотиків, яким Паті Сміт віддає лише помірну данину, адже вони породжують химерні видіння, як і раптове входження, попри весь нонконформізм, до індустрії моди, потрапляння «у струмінь». Зламані життя – неминучі жертви на шляху до нетрадиційного успіху й достатку, який однаково мало скидається на джекпот (як і в СРСР, багато важать «потрібні знайомства»), але є зворотним боком «американської мрії», що її не зрікаються навіть представники жорсткого андеґраунду, співці садо-мазо, як той-таки Меплторп, чи антиестетики: героїня, який жах, блює у виставі за п’єсою Тоні Інґрасіа.
До речі, «Просто діти» – не єдиний прозовий твір Паті Сміт. Інші теж годилося би перекласти, якщо їхній рівень відповідає рівневі цього роману. Процес запущено в дію, а нам залишається чекати чергової зустрічі із розумною та допитливою авторкою. Бодай заради того, аби на одній зі сторінок надибати пристрасний пасаж, присвячений українським писанкам (що зберігалися в колекції її приятеля). Хтозна, може, це не випадковість у «мандалі (її) життя».
<body>