<id>C</id>
<author_surname>Глотова</author_surname>
<author_name>Ірина</author_name>
<title>Золота лохина: як побудувати вигідний ягідний бізнес на малій ділянці</title>
<publ_in>Аграрне інформаційне агенство Agravery</publ_in>
<url>https://agravery.com/uk/posts/show/zolota-lohina-ak-pobuduvati-vigidnij-agidnij-biznes-na-malij-dilanci</url>
<publ_part></publ_part>
<publ_place></publ_place>
<publisher></publisher>
<year>2017</year>
<pages></pages>
<length>809</length>
<alt_orth>0</alt_orth>
<errors>Агрус - Аґрус; Тим не менше - Одначе; Незважаючи на те - Попри те; бажаючим - охочим; 700 кілограм - 700 кілограмів; підрізкою - підрізанням; грунти -  ґрунти; електроклапани - електричні клапани; софт для програми - програма; проектуємо - проєктуємо</errors>
<comments></comments>
<body>Для старту потрібна була земля, на якій довгий час нічого не вирощували і яка встигла відпочити від добрив. Необхідну ділянку батько та син Мовчуни знайшли у Житомирській області тільки в 2012 році. Вона на 100% підходила під вимоги – зручний асфальтовий під'їзд, світло і газ на ділянці, розташування далеко від траси, неподалік – озеро та ліс.
Перш, ніж започаткувати плантацію, зробили власне дослідження ринку і виявили, що малини та смородини достатньо. Агрус виявився надто складним. А ось лохина – достатньо нова для українського ринку, дуже сподобалась. У 2013 році стартували з однієї невеликої ділянки розміром у 0,6 га, висадили лохину та почали поступово розширювати територію – станом на сьогодні мають близько 3 га, частина з яких знаходиться під самими насадженнями, решта – під малиною, паром та садами. У господарстві вирощують сорти Патріот, Блюкроп, Торо, Атлантіс тощо.
Початково закладка та утримання плантації обійшлась підприємству приблизно у 200 тис. гривень, проте оскільки площа щосезону збільшується, то і витрати на утримання ростуть. Тим не менше, підприємець налаштований оптимістично. Незважаючи на те, що лохина – рослина так званого довгого циклу (плодоношення наступає на 3-4 рік після закладки), він називає її дуже вдячною культурою – капіталовкладення цілком реально окупити за декілька сезонів збору ягоди, а далі протягом десятків років отримувати стабільні урожаї.
Реклама, як двигун
Аби прорекламувати свій продукт, створили власний сайт та сторінку у соціальній мережі і встановили ціну, яка включала доставку ягоди до дверей. У стартовий сезон 2015 року продавали за ціною за 119 грн/кг, тоді як у найближчих конкурентів вона була і по 180 грн/кг. Намагались максимально швидко опрацьовувати заявки і доставляти ягоду уже на наступний день. Конкурентна ціна плюс сервіс швидко зробили ферму настільки відомою, що наприкінці стартового року навіть не всім бажаючим вистачило ягоди.
За словами Ярослава, ще не всі закладені ділянки вступили у повне плодоношення. Минулого року компанія отримала приблизно 700 кілограм ягоди, у поточному планує отримати вдвічі більше. А наприкінці літа цього року тут планують посадити іще один гектар лохини, збагатити асортимент більш ранніми та пізніми сортами, там самим, розтягуючи у часі сезон плодоношення. 
Ягідні ноу-хау
Відсутність профільної освіти не стала перепоною для того, аби займатись ягідництвом. Як стверджує Ярослав, йому просто було цікаво розпочинати свою нову справу, спостерігати за процесом та зрозуміти, як все функціонує. В "Озеряні" принципово відмовились від послуг агронома, послуговуючись лише консультаціями фахівців та інших власників ягідників. Підприємець не приховує, що така самостійність, подекуди, дається дорожче – помилки коштують грошей, на початку були помилки із вибором посадкового матеріалу і з добривами траплялись халепи. "Але лише у випадку, коли робитимеш сам, можеш відповідати за результат. У сезон на полі ми працюємо всією родиною, а також наймаємо додатково 2-3 людини. За час існування підприємства я встиг багато чому повчитися – постійно відвідую семінари та конференції, обмінююсь досвідом із колегами з Канади та Нідерландів, і особливо Білорусі, багато читаю літератури", – говорить Ярослав. До того ж, невелику частину тут завжди відводять під випробувальний "полігон" – експериментують із сортами, удобренням, підрізкою.
"Все має бути якісним – і саджанці, і субстрат (торф), і виконані норми підгодівлі рослин. Лохина любить кислі грунти, тож потрібно за цим стежити. Щороку має бути різна кількість поживних речовин – азот та суперфосфат потрібно подвоювати із кожним роком. Деякі препарати потрібно вносити лише після заходу сонця, адже при спеці активізується азот і випалює корінь рослини. Іще не треба поспішати. Мало хто знає, що лохину слід збирати не частіше, ніж раз на 10 днів – цей період оптимальний, аби вона досягла товарних кондицій", – радить підприємець.
Аби забезпечити стабільну якість лохини, в "Озеряні" самостійно розробили та впровадили систему так званого "розумного поля»" або як вони її називають "one click berry". "Тобто все буде облаштовано таким чином, аби я міг спостерігати та коригувати процеси на плантації за допомогою планшету. Наприклад, 40 датчиків вологості, що розміщені по всій території плантації на різних глибинах та передають інформацію на головний блок далі через електроклапани. Система буде вирішувати, які ряди слід поливати, а які ні, по якому ряду не вистачає кислотності тощо. Впровадження такої технології обійшлось підприємству приблизно у $400 – він працює на платформі "Ардуіно", софт для програми є у відкритому доступі на різноманітних форумах в Інтернеті, компоненти програми замовляли окремо у Китаї, а потім комплектували їх на місці. Крім того, ями під посадку нових саджанців ми принципово не копаємо вручну, лише електробуром, а для збору ягоди ми зараз із батьком проектуємо спеціальний ручний електричний комбайн. Він не буде надто потужним, проте буде дозволяти збирати ягоди з 2-3 га щоденно. Таким чином, завдяки новітнім технологіям ми мінімізуємо людський фактор», – розповідає підприємець. Багато зусиль витратили і на боротьбу із птахами, які наносили непоправну шкоду ягодам. "Перепробували усі як традиційні, так і нетрадиційні способи відлякування і в результаті вивели формулу "3 в 1" – використовуємо акустичний відлякувач типу "Коршун", відлякувач-макет у вигляді повітряного змія та навіть плівку із старих відеокасет. Ми кожні три метри забивали кілки і обмотували кущі на зразок павутиння. За три тижні існування цієї конструкції птахи не пошкодили жодної ягоди. Вони сиділи навколо ділянки на деревах, проте на поле не прилітали", – ділиться ноу-хау власник плантації.</body>