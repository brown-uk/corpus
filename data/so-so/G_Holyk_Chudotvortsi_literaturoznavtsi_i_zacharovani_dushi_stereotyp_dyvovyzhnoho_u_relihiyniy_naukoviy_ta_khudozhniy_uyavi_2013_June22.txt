<id>G</id>
<author_surname>Голик</author_surname>
<author_name>Роман</author_name>
<title>Чудотворці, літературознавці й зачаровані душі: стереотип дивовижного у релігійній, науковій та художній уяві</title>
<publ_in>Парадигма: збірник наукових праць</publ_in>
<url></url>
<publ_part>7</publ_part>
<publ_place>Львів</publ_place>
<publisher>Інститут українознавства ім. І. Крип’якевича НАН України</publisher>
<year>2013</year>
<pages>181-190</pages>
<length>2248</length>
<alt_orth>0</alt_orth>
<errors>із-зі; відображає-зображає; У свою чергу-Своєю чергою; водночас,-водночас; витоки-джерела; відображення-зображення</errors>
<comments></comments>
<body>Назва цієї статті – данина тій популярності, яку заслужила собі відома борхесівська класифікація тварин, нібито взята із неіснуючої китайської енциклопедії. Цей цілком абсурдний (здавалось би) текст перемішує реальне з фантастичним, динамічне із статичним, логічне з алогічним, поділяючи звірів водночас за найрізноманітнішими критеріями. Однак замість того, щоб викликати лише сміх або (у найкращому випадку) здивування, строкатий псевдокаталог «зробив» досить стрімку наукову кар’єру. Наприклад, для Мішеля Фуко він став теоретичною моделлю культури як симбіозу різнопланових асоціацій, для Джорджа Лакоффа – «макетом» міфопоетичного світогляду австралійських аборигенів тощо. Цей приклад водночас і засвідчує вплив художньої літератури на науково-теоретичну думку, і демонструє неоднорідність людського мислення. У заголовку нашої роботи також вміщені несумісні, на перший погляд, «слова і речі», адже з точки зору «нормальної» логіки вловити зв’язок між чудотворцями, «зачарованими душами» і літературознавцями доволі важко. Проте (під іншим кутом зору) такий словесний ряд певною мірою відображає не лише специфіку самого художньо-образного мислення, але й ту роль, яку відіграють та відігравали у ньому категорії незвичайного, дивовижного, парадоксального, і те, як сприймає ці концепти сучасна наука про літературу. У дослідженні, присвяченому уявленням про незвичайне у культурі європейського середньовіччя, Жак Ле Ґофф слушно зазначив, що ця категорія приховує у собі принаймні три суміжні поняття. З одного боку, «незвичайне» для середньовічної людини – це «чудесне», те, що порушує природний порядок речей завдяки Божому втручанню. Цьому незвичайному протистоїть «Інше», магічне, чаклунське незвичайне. Воно також порушує закони природи, однак джерелом цих аномалій є не «світлі», небесні, а «темні», підземні сили. Нарешті, між ними людська уява поміщає третій різновид незвичайного – дивовижне. Воно є нейтральним остільки, оскільки має цілком земні причини, і твориться не у «вертикальній» (людина – небесні чи підземні сили), а «горизонтальній» (людина – людина) площині. Однак класифікація Ле Ґоффа віддзеркалює не лише специфіку мислення середньовічного західноєвропейського християнина, а й певні універсальні й панхронічні тенденції світової культури загалом. Тому відбиті тут три образи незвичайного можна розмістити не лише в синхронії, а й у діахронії літературної та культурної еволюції, як три етапи одного процесу. 
<b>Стереотипи й образи магічного: первісне мислення й фольклорна логіка</b> 
Найдавніший у часі «магічний» образ незвичайного – продукт первісного «проторелігійного» світогляду. Його можна трактувати по-різному. Традиційно вважається, що магічне і чудесне для архаїчної людини не було порушенням природних законів, оскільки та не знала про їх існування. З цього погляду чудо і магія мали б уявлятися їй вищим ступенем вияву природних «норм». Це твердження видається бездоганним лише частково. «Звична чудесність», природна магія (чи вроджена здатність до чаклунства) є, звичайно, однією з важливих складових первісної свідомості. Хрестоматійними прикладами тут є міфи деяких африканських народів, у яких кожна людина наділяється рисами потенційного («прихованого») чарівника. Водночас надзвичайне, судячи з фольклорних схем, усе-таки сприймається як суттєве порушення ритму життя, вказівка на те, що поруч із відомим світом існує його неземний відповідник. Невипадково у фольклорі багатьох народів магія є не стільки правилом, скільки винятком, і не стільки колективною, скільки індивідуальною рисою окремих персонажів. (Звідси, наприклад, поділ на «звичайних» людей і «непростих», «нетлінних» у міфології Українських Карпат). Отже, у ставленні до магічного й надприродного міфологічна свідомість ніби «роздвоюється», що, зрештою, є наслідком її первинної амбівалентності. Так чи інакше, образ незвичайного стає одним із тих факторів, які відокремлюють «побутове мовлення» від того, що називаємо усною народною творчістю. Внаслідок цього виникають два типи текстів: одні сконцентровані переважно довкола банальних подій, центром інших стає екстраординарне, таємниче і маловідоме. У свою чергу, розповіді про незвичайне також будуються за двома смисловими стратегіями: «казковою» й «міфологічною» (хоча, можливо, нинішні казки – релікти давніх міфів). Різниця між ними лежить не стільки в композиційних особливостях сюжету чи атрибутах персонажів, скільки у контексті (конситуації). Казка навіть з точки зору «дологічного» мислення не виходить поза межі «світу слів». Натомість міф сприймається як розповідь про реальні (або ж принаймні реальніші, ніж казкові) події. Загалом їх можна розглядати у двох площинах: структурносемантичній та прагматичній. З одного боку, елементарні структури, з яких складається цілісний образ незвичайного (чудесного, надприродного, дивовижного), у міфічному та казковому контексті подібні. Основними конструктивними елементами «міфо-казкових чудес» стають насамперед образи головних діячів: героїв, їхніх помічників та супротивників. Постаті казкових чудотворців доволі різноманітні: від представників потойбіччя («духів» та божеств), персоніфікованих явищ природи (Сонце, Місяць) та неживих предметів, фантастичних тварин (змії, дракони, людиноподібні монстри) аж до звичайних людей. Різними, відповідно, є й критерії, за якими ці персонажі потрапляють до розряду дивовижних. У випадку божеств, духів, монстрів чудесність є абсолютною: ці істоти за визначенням репрезентують Іншу, потойбічну реальність, а тому не підкоряються принципам земного життя. Їх наділяють неприродним зовнішнім виглядом (як у кентаврів, Мінотавра, сирен, Медузи Горгони) або ж найширшим спектром неординарних внутрішніх можливостей (від ясновидіння та здатності перевтілюватися до вміння створювати «з нічого» предмети й цілі світи). «Чудесність» неживих предметів у казковому та міфологічному дискурсі, швидше, ситуативна і виявляється тоді, коли вони персоніфікуються та набувають людських рис. В одних контекстах такі персонажі є лише інструментами для створення дива: наприклад, чарівний гребінь, що перетворюється у природний бар’єр (ліс або скелю) на шляху переслідувачів. В інших казках та міфах з’являються образи об’єктів, (повністю чи частково) незвичайних за суттю й функціями (як Яйце-райце, Скляна гора чи Золоте руно). Люди-герої у цій схемі часто «отримують» чудотворну силу від надприродних, потойбічних істот через споріднення (як у античній міфології), «запозичують» її разом з чудодійними предметами (скажімо, чоботами-скороходами у казковому контексті) або ж наділяються нею без втручання потойбіччя, з моменту свого народження (як, наприклад міфічний Геракл чи казковий Котигорошко). Чудесно-магічними можуть бути також і обставини, «декорації» й сцени, у (чи серед) яких виявляється чудотворність персонажів та спровоковані нею дивовижні трансформації. На певному етапі розвитку літературного дискурсу образи чудесного виходять поза межі власне казок та міфів. Прикладом цього можуть бути, скажімо, «Метаморфози» Овідія, лейтмотивом яких є чудесні перевтілення, що формують небесну й земну історію. При цьому масштабність, сила дивовижного та магічного у казкових та міфічних розповідях змінюється в міру того, як дія в них переноситься «із небес на землю». Магіко-міфічна уява створює ієрархічну драбинку чудотворності. Її верхні щаблі займають вищі і нижчі божества, середні – напівбоги-герої, найнижчі – звичайні люди. Інколи логіка фольклорного сюжету ґрунтується на закономірному переході від надприродного до буденного, від сакрального до звичайного. Так, наприклад, «Пополь-Вух» – сакральна книга індіанців майякіче – починається з того, що верховні боги створюють світ і менші божества. Потім текст містить кульмінаційний міф про героїв – чудесних близнюків Хунахпу та Ішбаланке – і їхню перемогу над жителями підземного царства-Шібальби, а завершується епос розповіддю про створення людей і родоводом індіанських володарів-прабатьків. Нарешті, герої міфологічних розповідей можуть бути не стільки напівбожествами чи магами, скільки людьми, які зустрічаються із надприродними силами. Так, Одіссей, подорожуючи до Ітаки, натрапляє на чудовиськ, монстрів (Сціллу і Харибду, Поліфема, сирен), опиняється у дивовижних місцях (острів Лотофагів), стає заручником чаклунських дій (німфа Каліпсо), а його долею невидимо керують олімпійські боги. З цього погляду «Одіссею» справді можна назвати «фантастичнішою» за «Іліаду». Водночас, має рацію й С. Боура, котрий наголошує, що в розвиненому героїчному епосі, на відміну від його первісного/«шаманського» прототипу, сфера чудесного/магічного суттєво звужується. Справді, осмислення надприродного у міфопоетиці античних авторів відображає певні розбіжності між безпосередньою вірою в ірраціональне і більш дистанційованими інтерпретаціями дивовижного. Уже в текстах досократиків зустрічається прагнення до алегорико-символічного тлумачення міфів, сюжети та персонажі яких сприймаються не як платонівські «спогади» про неземну реальність, а як «парафрази» природних стихій. Прихильники ж арістотелівської естетики почали розглядати зображення дивовижного не як самоціль художнього тексту, а насамперед як риторико-поетичний інструмент, що може різко змінити розвиток подій («бог з машини»), викликати інтерес читача (глядача, слухача), зацікавити та приголомшити його. Саме тому, зазначає Ж. П. Вернан, розуміння міфу в античності з часом стало неоднорідним: словом «міф» означували водночас і сакральний текст, і казку, вигадку. Поруч із цим, у давньогрецькій і римській літературах постійно популярними залишалися розповіді про чудеса та магів-мудреців на зразок Піфагора чи Аполлона Африканського. Вони спиралися на різні форми античної релігійності: від містерій до віри у привиди, небесні знаки та пророцтва оракулів. Загалом, людина стародавнього світу залишалася «магічною» істотою. Як і її архаїчні прародичі, вона намагалася бачити у природних явищах «сигнали», послання з потойбіччя. Тому, попри раціоналізм і скептицизм, «магічна семіологія» постійно зберігалася у глибинних структурах античного світосприймання.
<b>Християнське чудо й середньовічний літературний дискурс</b> 
Середньовічна європейська література виникла під впливом християнства, для якого магія була одним із виявів морального занепаду попередньої, пізньоантичної культури. Якщо в релігійному синкретизмі елліністичної цивілізації магічне й надприродне часто змішувалося, то для художньо-образного мислення середніх віків «чари» і «чудеса» стали протилежними полюсами дійсності. Звичайно, тут також можна відокремити два підходи: теологічний (елітарний) і популярний, що межував із народною міфологією. У колишньому конгломераті «магічних знаків» західні і східні християнські теологи поступово почали розрізняти, з одного боку, «власне-чудеса», за якими прихований Бог, а з іншого – спричинені природою аномалії і спровоковані демонічним втручанням чари. Усі вони вписувалися в картину містичної семіології, витоки якої сягали євангельських текстів. У новій парадигмі «чудесні знаки» стали символами надприродної присутності й пригадуванням есхатологічної перспективи людства: дива, аномалії несуть у собі і позитивну, і негативну інформацію, і надію, і присуд. Зміна образу надприродного й дивовижного вплинула на жанрову систему літератури. Якщо «поетика метаморфоз» сформувала античні міфи й похідні від них художні тексти, то «чудеса» (як різновид наративу) стали ключовими атрибутами християнської агіографії й гомілетики. Тут вони слугували доказами істинності віри. У житіях т. зв. «мірабілії» підтверджували праведність головного персонажа, у проповідях слугували прикладами (жанр exempla), ілюстраціями догм віри та несли у собі ідеальну модель світу. Зрештою, чудеса (miracula) в образній системі середньовіччя й раннього нового часу стали не лише додатком до текстів, але й самостійним жанром. Його зразки можна знайти, зокрема, у текстах української барокової літератури: «Тератургемі» Афанасія Кальнофойського, «Небі новому» та «Скарбниці потребній» Йоаникія Галятовського тощо. Місце героїв античної міфології у середньовічних та ранньомодерних чудесах, житіях та прикладах займають святі-чудотворці. В нагороду за зразковий аскетизм вони дістають частину надприродної могутності, якою володіють небесні сили. Так і на заході, і на сході християнської ойкумени виникає образ монаха – «земного ангела». При житті й після смерті (через мощі) святі оздоровлюють, захищають від катастроф, попереджають про майбутні нещастя, навіть воскрешають покійних. Саме такий образ монашого чудотворства маємо, до прикладу в Києво-Печерському патерику чи західноєвропейських «Квітках святого Франциска». Водночас, чудотворці в цій схемі є не зовсім самостійними. Їхні дії є копіями, «іконами», земними зображеннями чудес Христа, Богоматері, ангелів і апостолів. У цьому розумінні християнські святі є лише медіаторами – посередниками між Цією та Іншою реальністю. Так чи інакше, кульмінацією багатьох релігійних текстів середньовіччя стає саме чудо – подія, що кардинально змінює існуючий стан речей і наповнюється (в очах вірних) надприродним змістом. Середньовічна теологія ставить перед чудесними розповідями певне «надзавдання»: забезпечити раптовий перелом, кардинальну зміну («метанойю») у житті читача/слухача. Він мав би відчувати, що уся реальність є чудесним Текстом, і повірити в існування його Автора. Ця логіка добре відображена, наприклад, у «Сповіді» св. Августина. Однак на практиці розповіді про чудеса виконували не такі масштабні функції. Вони мали викликати пієтет перед надприродними силами, а заразом інтригувати, шокувати, «атакувати» людську свідомість і навіть провокувати в ній страх, щоб не допускати до гріха. Цей спектр підходів отримав своє відображення і в художньому мисленні середньовічних авторів. Одні з них намагаються зобразити «глобально-містичну» зустріч з чудесним, яку переживає, скажімо, герой «Божественної комедії» Данте. Інші, натомість, концентрують свою увагу на побутових «чудах», з яких можна зробити конкретні моральні висновки. Водночас, змінюється сам спосіб зображення й інтерпретації надприродного. Прикладом можуть слугувати давньо- і староукраїнські тексти. Якщо в літературі Київської Русі зображення чуда залишається, переважно, в рамках «східної», візантійської естетики і риторичного канону, то в дискурсі XVII–XVIII ст. містика образу «обростає» західною бароковою декоративністю, поетичними й морально-теологічними коментарями. Зображення надприродної події зі словесної та візуальної «ікони» перетворюється на таку ж картину, «образ» та «образок». Ще один аспект у зображенні чудесного з’явився разом з містеріями, міраклями і вертепами, де чудесні істоти (Богородиця з Дитятком, ангели, святі, їхні супротивники – демони) та пов’язані з ними дива переносилися із надприродних сфер на театральну сцену. Цілком можливо, що, репрезентуючи містичне, таємниче, недосяжне, середньовічна драма відображає первісну суть театрального дійства взагалі. Протилежний чудесному полюс середньовічної релігійної літератури займає магічне – сфера чаклунства й пов’язаного з ним зла. У Західній Європі образ чарівника як «темної» постаті формується здебільшого під впливом інквізиторських посібників (на зразок відомого «Молота відьом»), теологія яких відображає фольклорні уявлення про «нечисту силу». Світ чаклунів та відьом у цих текстах – це світ «чудотворців навиворіт». Формально вони – теж посередники між людьми та потойбіччям. Однак це потойбіччя «темне», а не «світле». Їхні можливості (від здатності передбачати майбутнє до здатності перевтілюватися) – дзеркальне відображення атрибутів, якими наділені святі. Ті й інші є своєрідними «надлюдьми», однак дії чаклунів, на відміну від чудес святих, шкодять людям, а не допомагають їм (або сприяють тільки чарівникам та відьмам). І це не дивно, адже маги (на зразок доктора Фауста), як і святі, у середньовічній уяві також не повністю самостійні (точніше повністю несамостійні) персонажі. Ними керують сили темряви на чолі з головним «пекельним мурином», «ефіопом», «наїзником» (як його, під впливом західної традиції, називають українські ранньоновітні тексти) – дияволом, який опутує людей і схиляє до грішних дій. Саме проти цих чарів борються чудотворці-пустельники, яких намагаються спокусити чорти (сюжети такого типу належать до наскрізних у патериках та житіях). Згодом цей двобій переноситься з текстів на сцену, де маги та їхні надприродні господарі постають у двох іпостасях. У релігійних драмах (напр. у староукраїнському «Слові о Збуренії Пекла») «біси» – носії гротеск ної потворності, підступні, в чомусь грізні, однак безсилі перед небесними силами і навіть передзвичайними людьми створіння. У світському театрі, починаючи від Ренесансу, можна зустріти образи «добрих» магів – «чорнокнижників», а поруч з ними й таких невизначених персонажів, як духи чи привиди. Прикладом цьому можуть слугувати шекспірівські Просперо й Арієль із «Бурі». Симбіоз чудесного та магічного характерний також для тих середньовічних та ренесансних текстів, до яких, поряд із описами канонічних чудес, входять легенди про магів на зразок Мерліна, розповіді про дивовижні країни й апокрифічні реалії (Святий Ґрааль, чудесні мечі й зачаровані кораблі) тощо. Навіть на тлі домінування офіційних релігійних уявлень взяті з народної міфології постаті «довговічних» (фей, сирен, гномів, русалок) і пов’язані з ними сюжети завжди мали свою «нішу» в образній системі європейської середньовічної літератури.</body>
