<id>H</id> 
<author_surname>Гісем</author_surname> 
<author_name>Олександр</author_name> 
<title>Вступ до історії</title> 
<publ_in>Вступ до історії</publ_in> 
<url></url> 
<publ_part></publ_part> 
<publ_place>Харків</publ_place> 
<publisher>Ранок</publisher> 
<year>2018</year> 
<pages>4-23</pages> 
<length>2229</length> 
<alt_orth>0</alt_orth> 
<errors>захоплюючий - захопливий; невід’ємною - невіддільною; відображає - зображує</errors 
<comments></comments>  
<body> <b>Вступ. Що таке історія</b> 
<b>1. Для чого потрібно вивчати історію?</b> Напевно, ви замислювалися над цим питанням. Відповідь на нього здається простою й очевидною — вивчаючи минуле, ми будуємо своє майбутнє, керуючись досвідом поколінь, які жили до нас. Проте чи так це? Можна сказати собі: я ж, мовляв, не знаю минулого, і нічого зі мною не сталося і не станеться. У той самий час усі ми хочемо, щоб наші невдачі, помилки й розчарування залишилися в минулому, а в майбутньому нас супроводжували успіх і багатство. Однак майбутнє й минуле — це час, куди ми не можемо потрапити від помаху чарівної палички. Нас завжди оточує сьогодення, коли треба приймати рішення, які вплинуть на майбутнє. Події сьогодення — це факти, які вже завтра, через тиждень, місяць або рік вважатимуться минулим. Таким чином, усі ми походимо з минулого, воно є частиною нашого життя. Минуле може бути героїчним, великим, трагічним, прекрасним або таким, яке хочеться забути. Із минулого випливають сьогодення й майбутнє. Минуле — це наше життя й наша історія. 
Давні греки, які винайшли історію як науку, називали її «наставницею життя». 
<b> 2. Історія як наука.</b> До історії слід ставитися не лише як до науки. Її можна розглядати як захоплюючий спосіб пізнання світу. Тут кожен знайде для себе щось цікаве. До того ж історія не раз дивувала людство своєю властивістю повторюватися. Це відбувається й зараз.  
Також історію слід вивчати і розуміти, щоб бути по-справжньому освіченою людиною. Ми маємо знати й пам’ятати, як зароджувалася й розвивалася державність нашої країни, який шлях пройшов її народ, як розвивалася культура людства. Це ті знання, які роблять людину громадянином і патріотом. 
Одного разу розпочавши вивчати історію, людина не може зупинити цей довгий і такий цікавий процес. Часто він триває все життя. Історія оточує нас у наших містах і селах, вона живе в пам’яті наших бабусь і дідусів, у нашому сьогоденні. Треба тільки мати бажання долучитися до її таємничого і захоплюючого змісту. За підрахунками вчених, історію вивчають і досліджують майже 90 % людства. Іноді вони про це навіть не здогадуються. 
Наша планета — це спільний дім усіх народів, що її населяють. Кожен народ має своє минуле. Історики різних країн ретельно досліджують події минулого. Історію всіх народів світу називають <b> всесвітньою історією </b>.  
Історія розвитку людського суспільства на землях, які тепер об’єднує наша держава, має назву <b> історія України </b>. Вона є невід’ємною частиною європейської та всесвітньої історії. 
Вчених, які досліджують минуле людських спільнот, називають <b>істориками </b>. Ці люди вивчають його за правдивими подіями минулого, або <b> історичними подіями </b>. Їхня праця є цікавою, але водночас дуже складною. Вона має важливе значення для всіх нас. Історія не закінчиться до того часу, поки на нашій планеті існує людство. Своїми вчинками й діями ми продовжуємо її. Тому саме від нас залежить, якою буде історія нашої Батьківщини. 
Таким чином, слово «історія» має давньогрецьке походження й перекладається як «дослідження», «оповідь про події». Цим терміном також називають науку, що вивчає минуле людських спільнот, які заселяли нашу планету від найдавніших часів. Ознайомившись із поняттям «історія», розпочнімо її вивчення. Ключовою ланкою в історії є історичні події.  
<b> Тема 1 <b> 
<emphasis>Відлік часу в історії</emphasis> 
<b> §1. Календарний та історичний час </b> 
<b> 1. Історичний час. </b> Ми часто чуємо словосполучення: «урочиста дата», «дата народження» тощо. Що означає слово «дата»? Це точний календарний час будь-якої події: день, місяць і рік. Так, історичним фактом, який належить до минулого, є дата вашого народження. Будь який історичний факт відбувся в певний час у певній частині простору. Дата вашого народження — це початок вашої історії. День, місяць і рік вашого народження — це час, а місце, де воно відбулося, — це <b> простір </b>. Історія як наука про розвиток людства від найдавніших часів досліджує життєдіяльність людей, що відбувалася в певному часі й просторі. 
Простір як місцевість ми можемо побачити. Той самий простір, що існував у минулому, відображає <b> історична карта </b>. Це ми вивчатимемо в наступній темі. Час же побачити не можна, але можна відчути. Тому постає питання: як саме люди відкрили існування часу і розпочали його вимірювати? Імовірно, це відбулося в результаті спостережень за навколишнім світом, який розвивається певними циклами. У природі день поступається ночі, а після неї розпочинається новий день і так далі. Змінюються фази Місяця, положення Сонця на небі, пори року тощо. Саме такі спостереження явищ дозволили людям створити <b> календар </b>, що поділив час на дні, місяці та роки. Календар дозволив упорядкувати окремі факти, визначити, яка подія відбувалася раніше, а яка — пізніше. Тобто стало можливим визначити її <b> історичний час </b>. Це вивчає наука <b> хронологія </b>. Перелік подій за датами називається <b> хронологічною таблицею </b>. 
<b> 2. Календар. </b> Тривалий час людство не мало єдиного календаря. Перші відомі календарі були створені близько 7 тисяч років тому на Близькому Сході на основі спостережень за змінами фаз Місяця. Такий календар називають місячним. Перший сонячний календар винайшли давні єгиптяни. У ньому було 365 днів, які розподілялися на 12 місяців, день і ніч мали 12 частин. Календар єгиптян понад 2 тисячі років тому запозичили римляни, внесли до нього зміни й запровадили за часів правителя Давнього Риму імператора Юлія Цезаря. Тому він отримав назву <b> юліанський </b>. Однак цей календар не зовсім точно відображав реальний час на Землі. Виникла потреба створити новий. Календар, яким ми користуємося сьогодні, має назву <b> григоріанський </b>, тому що він був запроваджений 400 років тому Папою Римським Григорієм XIII. Однак православна церква продовжує користуватися юліанським календарем. До цього часу між двома календарями накопичилася розбіжність у 14 днів. 
Проте яким би точним не був календар, для історії важливо те, від якої події ведеться відлік часу. Саме рух від події до події є історичним процесом, який вимірюють історичним часом. Тобто історичний час рухається лінійно: від події до події. Так, ми можемо знати точний опис окремих подій, але не знати, коли вони відбувалися. Відповідно вони втрачають сенс для розуміння історії. 
<b> 3. Як обчислюють час в історії. </b> У різні часи різні народи обирали для початку відліку різні важливі для них події. Наприклад, давні греки вели відлік років від перших Олімпійських ігор, а давні римляни — від заснування міста Рим. Для єврейського народу такою датою стало створення світу Богом, а для всіх прибічників християнства — народження Ісуса Христа. Для мусульман це день переселення пророка Мухаммеда (Магомета) з Мекки в Медину 16 липня 622 р. 
В Україні заведено користуватися літочисленням, яке бере свій відлік від народження Ісуса Христа. Для того щоб краще зрозуміти його, зверніть увагу на «шкалу часу».  
У християнській системі літочислення час після народження Ісуса Христа називають <b> «нашою ерою» </b> (скорочено н. е., або після Р. Х.). 
Про те, що відбувалося до цієї події, кажуть «до нашої ери» (скорочено до н. е., або до Р. Х.). Роки нашої ери, як правило, вказують без додавання слів «нашої ери».  
Слово «ера» в перекладі з латинської мови означає «вихідне число». У хронології історики називають ерою систему літочислення, що ведеться від певної початкової події. Якщо подія відбулася до нашої ери, а потрібно визначити, скільки років тому це було, то до кількості років до нашої ери додають кількість років нашої ери. Наприклад, якщо перський цар Дарій I здійснив свій похід у Північне Причорномор’я в 514 р. до н. е., то для того, щоб підрахувати, скільки років тому це відбулося, необхідно до 2018 р. додати 514 р. Отже, ця подія відбулася 2532 роки тому. 
<b> § 2. Культурні епохи європейської історії та Україна </b> 
<b> 1. Періоди історичного розвитку України. </b> Протягом свого тривалого існування людство подолало кілька ключових періодів розвитку. У європейській історії виокремлюють такі періоди (епохи): <b> Первісне суспільство, Античність, Середні віки, Новий </b> і <b> Новітній часи </b>. Історія України повністю відповідає цим періодам. Для подій на українських землях характерні всі ті процеси, що відбувалися і в інших регіонах Європи. 
<b> 2. Зародження людського життя на українських землях. </b> За <b> Первісної доби </b> (епохи) наші давні пращури освоювали простори континенту. Європа не була батьківщиною людства, проте на її землях людина зробила важливі кроки до виділення з тваринного світу. <b> На українських землях перші люди з’явилися близько 1 мільйона років тому. </b> Найдавніші залишки їхнього перебування на території України виявлено в Закарпатті, поблизу селища Королеве. Тогочасні люди жили невеликими групами й постійно пересувалися в пошуках їжі. Вони збирали їстівні плоди, пагони й корінці та полювали на дрібних тварин. Головним знаряддям праці й зброєю одночасно було ручне рубило. Його виготовляли з каменю, оббитого або сколеного з обох боків. Тому цей період у житті найдавніших людей назвали <b> кам’яним віком </b>. Він був найдавнішим і найдовшим в історії людства. До кінця кам’яного віку люди вже навчилися не лише збирати дари дикої природи, а й самостійно вирощувати їх завдяки появі <b> землеробства </b> та <b> скотарства </b>. Також люди одомашнили чимало тварин: собаку, велику і малу рогату худобу, птицю тощо. Великим досягненням стало будівництво жител, створення керамічного посуду тощо. Українські землі були одним із регіонів, де за Первісної доби на Землі зародилися й розвивалися землеробство та скотарство. Нові господарські умови потребували більш міцних знарядь праці.  
Близько 6 тисяч років тому люди навчилися виготовляти знаряддя праці з металів. Першою почали обробляти мідь. Однак вона виявилася надто м’яким металом і тому не змогла задовольнити господарських потреб людей. Вони й надалі користувалися кам’яними знаряддями праці. Проте навіть за таких умов розвиток господарства сягнув високого рівня. Свідченням цього є племена, що жили на українських землях у <b> IV—III тис. до н. е. </b> Вчені назвали їх <b> трипільцями </b>. Згодом люди навчилися виготовляти сплави різних металів. Першим таким сплавом, що замінив камінь, стала бронза (поєднання міді та олова). 
<b> 3. Кочівники на українських землях. </b> Удосконалення знарядь праці й природні умови на українських землях за тих часів більше сприяли розвитку скотарства. На тривалий час скотарі, які перейшли до кочового способу життя й ведення господарства, встановили своє панування на українських землях. Землеробів було витіснено в більш північні лісові регіони. Приручення коня, винайдення колеса, використання металів для створення зброї зробили кочівників господарями українських степів майже на три тисячоліття (до XVIII ст.). За цей час на українських землях проживало багато кочових народів: арії, кіммерійці, скіфи, сармати, гуни, булгари, хозари, печеніги, половці, монголи, кримські татари тощо. Усі вони вплинули на розвиток сусідніх народів Європи та Азії. 
<b> 4. Від Античності до Середньовіччя. </b> Тим часом на Чорноморському узбережжі засновували свої міста-держави греки. Вони принесли на ці землі здобутки Античної доби. 
<b> Антична доба </b> (епоха) — це період зародження, розвитку й загибелі держав Середземномор’я. Він тривав із III тис. до н. е. до середини I тис. н. е. Провідну роль в Античну добу відігравала Давня Греція, а згодом Рим. Їм вдалося поширити вплив на більшість регіонів Європи (крім Північної), Близького Сходу та Північної Африки.  
Проте для розвитку народів, які населяли в ті часи українські землі, вплив Античності не став визначальним. Хоча кіммерійці, скіфи, сармати не цуралися переймати деякі технічні досягнення, вірування своїх більш розвинених сусідів. Грецькі та римські поселення на узбережжі Чорного моря були лише невеличкими острівцями серед «моря» народів, яких греки і римляни називали варварами. Зрештою навала варварів зруйнувала Римську імперію, яка об’єднувала Античний світ.  
Із цього часу для народів Європи й, відповідно, українських земель настав період, який історики назвали <b> Середні віки </b>. Саме за часів Середньовіччя (V—XV ст.) на українських землях існували могутні утворення. Це княжа Київська держава (Русь-Україна, IX—XIII ст.) і Королівство Руське (Галицько-Волинська держава, XIII—XIV ст.), які заклали підвалини української державності. У X ст. українці приєдналися до народів, що сповідували християнство. Більш детально про епохи Середньовіччя, Нового і Новітнього часів ми дізнаємося з інших тем підручника. Також ми зупинимося на деяких ключових моментах доби Первісного суспільства на українських землях. 
<b> Тема 2 </b> 
<emphasis> Де відбувається історія </emphasis> 
<b> §3. Географічний та історичний простір <b> 
<b> Історія та географія. </b> Значну допомогу у вивченні історії надає <b> географія </b>. Це наука, яка вивчає природу Землі, складові її оболонки, територіальну організацію населення та його господарську діяльність.  
Як ви вже знаєте, будь-яка історична подія відбувалася в певний час і в певному просторі. Якщо хронологія дозволяє встановити, коли саме це сталося, то історична карта — де саме відбувалося. Історичні карти створюють на основі географічних. 
На уроках природознавства ви вже ознайомилися з географічними картами, зокрема із <b> фізичною картою </b>. На них різними кольорами позначають височини, низовини, водний простір тощо на території України та в інших частинах нашої планети. Фізична карта відображає частину географічного простору, середовища, де відбуваються природні процеси й живуть люди.  
Географічне положення України може розповісти багато цікавого. Наприклад, для яких занять населення найбільш придатні її землі, із якими регіонами світу пов’язана її доля тощо.  
Кордони України не мають значних природних перешкод, які б заважали зв’язкам із навколишнім світом, сусідніми народами. Україна — наче місток між Європою та Азією. Із Центральною і Західною Європою українські землі з’єднані карпатськими перевалами, сухопутними шляхами й річками. 
Зі сходу до України підступає великий Євразійський степ, який простягається через увесь континент. Із давніх часів ним проходили великі торговельні шляхи, що брали початок у Китаї та Індії. Найвідоміший із них — Великий шовковий шлях.  
Надзвичайно важливе значення в господарському житті українських земель мали Чорне та Азовське моря, оскільки тут сходилися всі сухопутні й водні шляхи. Хто володів цим узбережжям, особливо Кримом, той і був господарем регіону. 
Сусідство з кочівниками, що панували в степовій частині України, ускладнювало ведення господарства для осілих землеробів лісостепової зони України. Протистояння між кочівниками й землеробами протягом кількох тисячоліть визначало хід історії на українських землях. 
<b> Історична карта. </b> Історична карта має суттєві відмінності від фізичної. Зокрема, це різниця у значенні й змісті кольорів. Так, на фізичній карті кольорами позначають природні умови певної місцевості, а на історичній — території держав у різні часи, місця розселення народів тощо. Також історична карта показує, як розвивалися певні історичні події — виникали держави, змінювалися їхні території, пересувалися війська, переселялися народи тощо. 
Історичну карту потрібно навчитися «читати». Інформація на ній подається за допомогою умовних позначень, зміст яких розкрито в <b> легенді карти </b>. Також історична карта може містити деякі ілюстрації, які створюють зоровий образ подій та явищ минулого. 
Історичні карти розрізняють: 
- <i>за охопленням території </i> — світові, материкові, карти держав; 
- <i> за змістом </i> — оглядові, узагальнювальні, тематичні; 
- <i> за масштабом </i> — великомасштабні, середньомасштабні, дрібномасштабні. 
Отже, історичні карти відрізняються за розміром та обсягом поданої на них інформації. 
Одним із видів навчальних історичних карт є <b> контурна карта </b>, на якій відображена лише частина інформації. Іншу, відповідно до завдань, треба нанести самостійно. </body>  