<id>B</id>
<author_surname>Шепетяк</author_surname>
<author_name>Олег</author_name>
<title>Німецькомовна католицька думка другої половини XX століття</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher></publisher>
<year>2014</year>
<pages></pages>
<length>2097</length>
<alt_orth>1</alt_orth>
<errors>вирішень філософських проблем - розв'язань філософських проблем; богословського метода - богословського методу; Незважаючи на те - Попри те; людського індивідууму - людського індивідуума; пригадує - нагадує; датського - данського; об'єкту пізнання - об'єкта пізнання; На його думку Біблія - На його думку, Біблія; Біблії, натомість, лише - Біблії натомість лише; викристалізовуюся - викристалізувався; істину людську сутність - істинну людську сутність; прийнято - заведено</errors>
<comments></comments>
<body><emphasis>Розділ 2: Особливості формування інноваційних аспектів сучасного богослов'я<emphasis>
<b>2.1. Католицизм і протестантизм у богословському діалозі</b>
Розвиток богослов'я у німецькомовних країнах становив особливий за своєю суттю феномен. Від часу діяльності Мартіна Лютера в Німеччині і Жана Кальвіна та Ульріха Цвінґлі у Швейцарії німецькомовні країни Центральної Європи стали плацдармом богословських дискусій, які не припинялися від часу Реформації аж до сьогодні. Перші десятиліття після знаменитого проголошення «95 тез» М. Лютера, які він 31 жовтня 1517 року розіслав єпископу Бранденбурзькому та архиєпископу Майнцському, поклали початок жвавих дискусій у двох напрямках. Перший із них становив диспут між протестантами. Вчення М. Лютера стало поштовхом для відходу від католицької доктрини, проте не встановило цілі, до якої воно мало би рухатися. Раннє протестантське богослов'я не було єдиним, а, переживаючи природний процес своєї формації, розсипалося у безліч найрізноманітніших поглядів, які все ж зберігали спільний фундамент. Завершенням цієї дискусії стало формування протестантських богословських доктрин: лютеранської в «Авґсбурґзькому віросповіданні» 1530 року та «Формулі згоди» 1577 року і кальвіністської в «Гайдельберзькому катехизмі» 1563 року. Ці документи не зупинили подальших поділів і дискусій, однак вони зуміли встановити дефінітивні рамки основних протестантських деномінацій. Інший напрямок дискусій формувався на барикадах між католицизмом і протестантизмом. Тут справа була значно важчою. Дискусії між традиційними католиками і начебто прогресивними протестантами доходили навіть до тривалих воєн, серед яких найважчою була Тридцятирічна війна 1618-1648 років, яка втягнула в себе майже всю Європу і врешті завершилася підписанням у Мюнстері і Оснабрюку Вестфальського миру.
Конфліктний період відносин католиків і протестантів не тривав вічно. Після угамування пилу з обох сторін відносини між обома гілками християнства перейшли радше в царину співпраці. Площиною найтіснішої співпраці стало богослов'я. Вже у ХІХ столітті теологи з обох сторін співпрацювали настільки тісно, що стало неможливо розуміти одних, не враховуючи напрацювань інших. Богословські вчення переплелися настільки, що належність до однієї із Церков не обов'язково свідчила про присутність у відповідному богословському таборі. Сьогодні, ретроспективним поглядом оглядаючи історію богословської думки Центральної Європи, важко визначити конфесійну приналежність богослова за його богословськими поглядами. Так, богословські ідеї католицького священика Ганса Кюнґа більш віддалені від католицизму, аніж розмисли протестантського пастора Карла Барта, а ліберальні ідеї Фрідріха Шляєрмахера та Альбрехта Рітчля не вписуються навіть в офіційну протестантську доктрину. Враховуючи тісну переплетеність та взаємовпливи богословських напрацювань католицьких і протестантських теологів німецькомовного простору, глибоке розуміння віянь в католицизмі вимагає принаймні поверхового огляду здобутків їхніх протестантських колег.
Після М. Лютера, Ж. Кальвіна і Ф. Меланхтона новий сплеск розвитку протестантського богослов'я спостерігається на межі XIX і XX століть. Поштовхом для нього стала низка відступів від традиційного протестантизму у богословських вченнях І. Канта і Г.В.Ф. Геґеля, Ф. Шляєрмахера і А. Річля, К. Барта, Р. Бультмана та інших. Якщо богословські ідеї І. Канта та Г.В.Ф. Геґеля неможливо аналізувати відірвано від їхніх філософій, то інші прославилися в основному своїми богословськими напрацюваннями.
Відхід від традиційного протестантського богословствування яскраво виражається в ідеях німецького пастора, богослова, філософа, педагога Фрідріха Даніеля Ернста Шляєрмахера (1767-1834). Він жив у час, коли філософія Просвітництва, вичерпавши власні новаторські ідеї та дихаючи агонією, скеровувала останні залишки своїх сил не на креативні пошуки нових вирішень філософських проблем, а на критику усталених форм суспільного і культурного буття, серед яких найбільше діставалося релігії. Просвітники свято вірили, що саме вони як пророки розуму несуть світло цивілізації і свободи. Культ розуму епохи Просвітництва став основою для формування критики релігійності, в якій просвітники вбачали протилежність до раціональності. Ф. Шляєрмахер, який зумів зберегти християнську віру і воднораз підтримував тісні комунікативні контакти із друзями, які були перейняті ідеями Просвітництва, здійснив спробу інкультурувати християнство в нову культуру. Цю спробу не можна назвати вдалою, оскільки Ф. Шляєрмахер в ім'я своєї цілі склав надто велику жертву: в його трактуванні християнство втратило свої основи та надмірно вихолостилося. Проте грандіозність його задуму викликає повагу навіть найзапекліших критиків. Ф. Шляєрмахер не залишив безпосередніх учнів, однак важко сьогодні уявити розвиток як протестантського, так і католицького богослов'я без постаті цього сміливого вченого.
Просвітництво і Французька революція посадили на найвищому престолі цивілізації «богиню розуму», яка визначала не тільки тенденції в науці, а й основні засади богословського метода. Специфікою богословського мислення став історично-критичний метод, суттю якого була критика основ і джерел віри з позиції розуму. Якщо досі Біблія була найвищим віровчительним авторитетом для всіх християн, то під впливом просвітницького раціоналізму Біблію почали сприймати як історичний, літературний, етичний документ, який вимагав порівняння з критерієм розуму. «<quote>З часу модерну наступив новий етап в релігійному осмисленні дійсності. В ситуації визнання підпорядкування всіх подій довкілля об'єктивним законам теологам складно стало говорити про Бога як про об'єктивну силу історії</quote>». Це віяння стало тлом формування богословської позиції Ф. Шляєрмахера. Не менший вплив на богослов'я цього теолога мав романтизм, який прийшов на зміну просвітницькому раціоналізму. Специфікою романтизму є акцентування уваги на людських почуттях, індивідуумі, який не вписується в усталені норми розуму. Незважаючи на те, що ці два ідейні поля – раціоналізм і романтизм – перебувають в антагоністичному протистоянні, вони зуміли рівноцінно вплинути на бачення богословських проблем Ф. Шляєрмахером. Він намагався донести християнство «просвітленій інтелігенції» так, щоби істини віри не суперечили налаштуванням їхнього розуму, однак шлях до Бога вбачав в особистісних пережиттях людського індивідууму.
В основу богословствування Ф. Шляєрмахера лягло поняття «<foreign>Gefühl</foreign>» (почуття), яке є первинним щодо розумових умовиводів, а отже є передумовою релігії. Бог відкривається людині так, як людина Його відчуває, проте так, щоби не суперечити розуму. «<quote>Так почуття звершує опосередкування суб'єкту буттям</quote>». Релігійне почуття, в якому людина відчуває Бога, не є ані наукою, ані моральністю. Її царина є глибшою і важливішою для людини. Відмежування релігійного почуття від науки і моральності Ф. Шляєрмахера пригадує релігійно-філософське вчення його молодшого сучасника, датського екзистенціаліста Сьорена Кіркеґаарда, який висунув ідею трьох стадій людського буття: естетичної, символ якої Фауст пізнав усе і йому залишається тільки насолоджуватися тим, що дарує йому життя; етичної, символ якої Сократ характеризується відданістю, обов'язком і моральними чеснотами, та релігійної, символ якої Авраам поступає ані в рамках раціональності чи естетичної чуттєвості, ані за велінням морального обов'язку. Авраам живе вірою, яка сповнює його серце і надає сенсу його буттю.
У християнстві релігійне почуття розвивається у напрямках богосвідомості і самосвідомості, які зливаються у Христі. Іншими словами, релігійне почуття християнина полягає в тому, що він по-християнськи переживає Бога і власну сутність. Відчувати по-християнськи означає бачити Бога і себе крізь призму Христа, який уможливлює повну реалізацію людського потенціалу і відкриває людині шлях до Бога. Тут Ф. Шляєрмахер віддає данину романтизму, для якого центром людини були її почуття. Бога, на його думку, ми передовсім відчуваємо, а пізнання є лише наслідком цього почуття. Ця поступка духові романтизму провела демаркаційну лінію між богослов'ям і метафізикою. Якщо античне та середньовічне богослов'я обґрунтовувалося метафізичними доводами, і навіть геґеліанство витворило власну оригінальну онтологічну систему, в яку включався Абсолютний Дух як іманентний світові, якщо богослови різних часів намагалися включити розум у процес богопізнання і осмислення бого-людського зв'язку, то Ф. Шляєрмахер повністю відірвав богослов'я від метафізики, перенісши його на хитку і непевну основу почуття. Оскільки почуття є не універсальними, а індивідуальними, то й релігія стає індивідуальним явищем, а пізнання Бога зводиться до релігійного почуття як «<quote>об'єкту пізнання і рефлексії</quote>». Тут помітні впливи протестантської доктрини, в якій, на відміну від католицизму і православ'я, на особистому контакті з Богом робиться більший наголос, аніж на еклезіальному аспекті спасіння. Це зрозуміло, оскільки Ф. Шляєрмахер був лютеранином. Однак значно важливіший вплив на формування цього аспекту його міркувань мав романтизм. Ці розмисли Ф. Шляєрмахера мали неабиякий вплив на подальший розвиток богослов'я: як протестантського (ліберальний протестантизм А. Рітчля), так і католицького (поняття анонімного християнства К. Ранера, богословська естетика Г.У. фон Бальтазара).
Якщо реверанс Ф. Шляєрмахера перед романтизмом не мав негативних наслідків, то вливання у його міркування принципів просвітницького раціоналізму звели його до єресей, які суперечили доктринальним основам християнства. Перше відхилення від ортодоксії в богослов'ї Ф. Шляєрмахера спостерігається у його ставленні до Біблії. На його думку Біблія не є основним джерелом богопізнання. Його Ф. Шляєрмахер вбачає у богосвідомості як релігійному почутті. Цінність Біблії, натомість, лише в тому, що вона розповідає про богосвідомість Ісуса і перших християн. Мислитель відкидав цілі частини Святого Письма як такі, що не відповідають скерованості до Христа. Так, Біблія у богослов'ї Ф. Шляєрмахера втрачає статус найвищої істини, а натомість оцінюється в порівнянні з критерієм розуму. Цими міркуваннями Ф. Шляєрмахер відійшов від традиційного протестантизму, в якому Біблія – найвищий віровчительний авторитет.
Ф. Шляєрмахер надавав великого значення переконанню в тому, що все буття перебуває в повній залежності від Бога, а тому у світі не може відбутися нічого, що б не мало своєї причини в Богові. Виходячи з цього засновку, він твердив, що Бог є причиною не тільки добра, а й зла. Якщо без Бога ніщо не може існувати, а зло існує, тоді воно також походить від Бога. Ф. Шляєрмахер виступав проти молитов із проханнями, які практикуються чи не в усіх релігіях. Молитися за когось або за щось, означає просити Божого втручання в якийсь порядок речей, а отже, припускати, що щось у світі відбувається без Божого промислу.
Найбільш проблемними моментами богослов'я Ф. Шляєрмахера були його заперечення основ християнської догматики. Основним догматом християнства є віра у Пресвяту Трійцю, тобто в те, що Бог єдиний за природою, але є трьома особами. Цей догмат, який присутній у Святому Письмі і в споконвічній вірі Церкви, найбільше викристалізовуюся на двох перших Вселенських Соборах: Першому Нікейському 325 року та Першому Константинопольському 381 року. Перший з них ставив перед собою ціль побороти тринітологічну єресь Арія, який стверджував, що Бог-Отець і Син володіють різними природами, тобто Син не є Богом. Собор, осудивши аріанство, ствердив єдиносущність (<foreign>ομοούσιος</foreign>) Отця і Сина та зафіксував цю догму в Нікейському Символі віри словами: «<quote>Віруємо … в Єдиного Господа Ісуса Христа, Сина Божого, родженого від Отця, Єдинородного, тобто зі сутності Отця, Бога від Бога, Світло від Світла, Бога істинного від Бога істинного, родженого, несотвореного, єдиносущного з Отцем</quote>». Згодом у Нікейсько-Константинопольському Символі віри формулювання цієї догми дещо змінюється, не змінюючи її змісту: «<quote>Вірую … в єдиного Господа Ісуса Христа, Сина Божого, єдинородного, Світло від Світла, Бога істинного від Бога істинного, родженого, несотвореного, єдиносущного з Отцем, що через Нього все сталося</quote>». Константинопольський Собор 381 року, поборюючи єресь пневматомахів, відстоював Божественність Святого Духа. Ця догма не викликала сумнівів ані у лютеран, які у «Формулі згоди» ствердили: <quote>«Наші Церкви в повній згоді вчать, що рішення Нікейського Собору відносно єдності Божественної сутності, а також відносно Трьох Іпостасей істинне і гідне віри без будь-яких сумнівів»</quote>, а кальвіністи у «Гайдельберзькому катехизмі» у відповідь на питання про Святого Духа ствердили: <quote>«…разом з Отцем і Сином Він істинний і вічний Бог»</quote>. Ф. Шляєрмахер майже не згадує про Трійцю у своїх творах, вважаючи це вчення таким, що не вписується в рамки раціональності та людської богосвідомості. Однак, зважаючи на його вчення про Христа, стає очевидним, що він заперечує троїчність Бога, відходячи від основної доктрини не тільки католицизму і православ'я, а й традиційного протестантизму.
Христологія Ф. Шляєрмахера є ще однією надмірною поступкою настроям просвітництва. Христос для нього не є Богом, а лише людиною, яка найяскравіше виражає глибоке релігійне почуття. Мислитель описує Христа як <foreign>Urbild</foreign> (прообраз, прототип) і <foreign>Vorbild</foreign> (приклад, взірець) для християнина. Христос є <foreign>Urbild</foreign> в тому сенсі, що Він з усіх людей досяг найбільш <quote>«досконалої богосвідомості»</quote> і самосвідомості, а <foreign>Vorbild</foreign> – оскільки Він, завдяки своєму рівню духовності, став прикладом для людей. Тут Ф. Шляєрмахер знову відходить він ортодоксійного християнства, в якому христологічний догмат кінцево сформувався на Халкедонському Вселенському Соборі 451 року, на якому було заявлено: <quote>«… одноголосно навчаємо сповідувати єдиного і того самого Сина, Господа нашого Ісуса Христа, досконалого в Божестві і досконалого в людськості, істинного Бога й істинного чоловіка, який з душі і тіла, єдиносущного Отцю по Божеству і єдиносущного нам по людськості, … незлитно у двох природах, незмінно, нероздільно, нерозлучно пізнаваного»</quote>. Цей догмат у протестантизмі відтворився у «Формулі згоди» в артикулі III.1: <quote>«Ми сповідуємо, що існують дві сутності (природи) у Христі, а саме – людська, природа, яку прийняло на Себе Слово Боже, в єдності Його особи»</quote> та у «Гайдельберзькому катехизмі» у відповіді на питання 35 «Що сповідуєте ви словами: зачатого від Духа Святого і народженого Дівою Марією?» твердить: <quote>«Те, що предвічний Син Божий, котрий є і залишається істинним Богом, прийняв істину людську сутність від плоті і крові Діви Марії, діянням Духа Святого, щоби стати істинним сім'ям Давида, уподібнившись братам Своїм, у всьому, крім гріха»</quote>.
Ідеї Ф. Шляєрмахера лягли в основу ліберального протестантського богослов'я. Ф. Шляєрмахер особисто цього напрямку не засновував; він не залишив учнів чи прямих послідовників. Проте він поклав початок тенденції до критики і пристосування. Це було новим у богослов'ї. В історії богослов'я важко знайти мислителів, які настільки міцно опиралися на власні інтелектуальні вподобання і настільки легко відкидали авторитет минулих поколінь, як це зважився зробити Ф. Шляєрмахер. Навіть М. Лютер, Ж. Кальвін та Генріх VIII Тюдор намагалися дотриматися догматичних постулатів християнства, а критикували тільки те, що належить до царин обряду, церковної дисципліни тощо. Іншими словами, реформатори змінювали те, що належало до <foreign>ius canonici</foreign>, а не те, що відноситься до <foreign>ius divinum</foreign>. Ф. Шляєрмахер зробив крок, і цим подав приклад для інших. Не залишивши власної традиції у своїх послідовників, він відчинив ворота, крізь які пройшло багато протестантських богословів, позицію яких сьогодні прийнято називати ліберальним протестантизмом.</body>