<id>C</id>
<author_surname_1>Гриник</author_surname_1>
<author_name_1>І. В.</author_name_1>
<author_surname_2>Кондратенко</author_surname_2>
<author_name_2>П. В.</author_name_2>
<title>Інновації у вирощуванні та сертифікації саджанців плодових і ягідних культур</title>
<publ_in>Журнал «Садівництво»</publ_in>
<url></url>
<publ_part>Випуск 71</publ_part>
<publ_place>Київ</publ_place>
<publisher>Інститут садівництва (ІС) НААН України</publisher>
<year>2016</year>
<pages>8-9</pages>
<length>378</length>
<alt_orth>0</alt_orth>
<errors>в подальшому - надалі;проекти - проєкти;на сьогоднішній день - сьогодні;незважаючи на - попри</errors>
<comments></comments>
<body>
Перехід садівництва України на ринкові відносини вимагає швидкої окупності вкладених інвестицій та отримання в подальшому гарантованого прибутку. Це особливо актуально сьогодні, в період, коли господарства різної форми власності не можуть вкладати великі суми грошей у довгострокові проекти виробництва плодово-ягідної продукції. Однією з основних складових цієї проблеми є вирощування високоякісних, конкурентоздатних плодових саджанців сучасних сортів.
Пріоритетом українських виробників плодово-ягідної продукції є розширення співробітництва з країнами Європейського Союзу, тому на сьогоднішній день органам законодавчої та виконавчої влади доцільно об'єднати зусилля для реалізації цього важливого завдання. Уряд підтримав ініціативу Міністерства аграрної політики і продовольства про внесення змін до Закону України «Про насіння і садивний матеріал», які сприятимуть гармонізації національних підходів і стандартів у виробництві садивного матеріалу з вимогами ЄС, а також Світової організації торгівлі.
Останні 20 років у неспеціалізованих і дрібних садівничих господарствах питанню вирощування сертифікованого здорового матеріалу плодово-ягідних культур уваги не приділялось. Незважаючи на підвищення інтенсивності садівництва, кустарне вирощування саджанців стало основною перепоною на шляху створення чистосортних насаджень, забезпечення їх високої стійкості до біотичних та абіотичних факторів і підвищення врожайності плодових рослин.
Без державної підтримки підгалузь плодового розсадництва розвалилася, а система виробництва сертифікованого садивного матеріалу в Україні не відбулася. Обсяги вирощування саджанців зменшилися в 10-12 разів, не кажучи вже про їх якість.
Через відсутність сучасних українських стандартів, які б представляли останні наукові розробки у визначенні якості продукції, сьогодні негативним моментом у питанні відповідності показників її та безпеки плодової та ягідної продукції є застосування практично ще радянських стандартів або подібних до них підходів у методиках проведення аналізу.
Швидкий інноваційний розвиток технологій вимагає використання в садовому виробництві нових хімічних речовин, які не були відомі раніше. Крім цього, на міжнародному рівні приділяється велика увага не лише чистосортності садивного матеріалу, а й ступеню його зараження вірусною та бактеріальною інфекцією.
Як показують спостереження, більшість шкідників і патогенів розповсюджується в основному з саджанцями. У зв'язку з субмікроскопічними розмірами віруси, віроїди і фітоплазми неможливо виявити за допомогою мікроскопічних досліджень, тим більше ідентифікувати види брунькових кліщів, специфічних патогенних рас грибів, бактерій, нематод. Усувати ці негативні сторони у світовій практиці виробництва садивного матеріалу вдається шляхом впровадження нових розробок садівничої науки у спеціалізованих розсадниках плодових і ягідних культур. Для цього у процесі експедиційних обстежень проводили відбір клонів на високу продуктивність, сортову чистоту, а також відсутність вірусів і подібних до них шкідливих організмів або звільнення відібраних рослин від шкідників і хвороб.
</body>