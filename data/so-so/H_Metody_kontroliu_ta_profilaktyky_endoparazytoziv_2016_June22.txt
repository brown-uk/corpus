<id>H</id>
<author_surname></author_surname>
<author_name></author_name>
<title>Методи контролю та профілактики ендопаразитозів великої рогатої худоби в органічному тваринництві</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher></publisher>
<year>2016</year>
<pages>4-10</pages>
<length>1275</length>
<alt_orth>0</alt_orth>
<errors>кишечник – кишківник, ступеню – ступеня, включає в себе – містить</errors>
<comments></comments>
<body><b>2. Шлунково-кишкові стронгілятози великої рогатої худоби – небезпека для молодняку</b>
Шлунково-кишкові стронгілятози є найбільш поширеними паразитарними захворюваннями у ВРХ. Вони поширені в усіх природно-кліматичних зонах України. Перебігають такі паразитози субклінічно і завдають значних збитків тваринництву внаслідок зниження маси тіла і загибелі молодняку, погіршення якості продукції тваринництва та затрат на лікування. Зараження тварин відбувається під час заковтування з травою інвазійних личинок, які згодом заселяють шлунок та кишечник. 
<picture>
1 – ВРХ заражається під час заковтування інвазійних личинок разом із травою; 2 – яйця збудників разом із фекаліями тварин виділяються назовні; 3 – протягом доби формуються личинки першої стадії, які ростуть і розвиваються в навколишньому середовищі, де двічі линяють і досягають третьої – інвазійної стадії; 4 – інвазійні личинки залишають фекалії активним або пасивним шляхом та знову потрапляють в організм тварини разом з травою. Ураження слизової оболонки органів шлунково-кишкового каналу значно знижує засвоєння поживних речовин, що призводить до зниження продуктивності тварин. Основними клінічними ознаками даного паразитозу є відсутність апетиту, пригнічення, схуднення та скуйовджена шерсть. У тварин з високою інтенсивністю інвазії помітні зниження маси тіла та прояви діареї. Також високий ступінь інвазії, у разі несвоєчасного лікування, призводить до смерті тварин. 
<picture>
<b>2.1. Коротка інформація про шлунково-кишкові стронгіляти
Найпоширенішими є збудники с тронгілятозів, що відносяться до наступних родів:</b> <i><foreign>Bunostomum, Oesophagostomum, Trichostrogylus, Haemonchus, Ostertagia, Nematodirus, Cooperia</foreign></i>.
<b>Шляхи інвазування:</b> у разі заковтування інвазійних личинок на пасовищі. Також є випадки зараження через скошену траву та сіно і через неушкоджену шкіру (<i><foreign>Bunostomum</foreign></i>). 
<b>Період ризику:</b> найвищий у другій половині пасовищного періоду. 
Виявлення ступеню ураження: за допомогою лабораторних досліджень проб фекалій на виявлення кількості яєць в 1 г. 
<b>Заходи боротьби:<b> застосування хіміотерапевтичних протипаразитарних препаратів після встановлення високого ступеню зараження; вакцина не розроблена. Існує спосіб лікування трихостронгілятозів травного каналу жуйних, який включає в себе застосування 70% настоянки кореневищ аїру болотного в дозі 0,5 мл/кг маси тіла тварини двічі, з інтервалом 24 години (патент на винахід UA 92803 C2). 
На відміну від інших жуйних тварин, таких як кози і вівці, у ВРХ розвивається тривалий імунітет проти стронгілят. Але протягом першого пасовищного сезону молодняк ВРХ дуже чутливий до паразитарних хвороб, оскільки імунна система вперше зустрічається з паразитами. Тобто перший рік життя має вирішальне значення для розвитку стійкого імунітету у молодняку проти шлунково-кишкових стронгілят. Захворювання середньої або високої тяжкості можуть мати для молодняка серйозні наслідки, тому що перший рік формується тіло та триває розвиток тварин. З другого року випасу шлунково-кишкові стронгіляти вже майже не створюють проблем для їхнього здоров’я.
<picture>
А – Тільки деякі личинки перезимовують на пасовищах, переважна більшість інвазійних личинок гине протягом перших місяців весни (березень-квітень) – жовта лінія. Саме ті личинки, які залишаються, несуть загрозу інвазування на ранніх фазах випасу (квітень-травень) молодняку, який виходить на пасовище. 
В – Через 2-3 тижні після інвазування шлунково-кишкові стронгіляти всередині тварини набувають статевої зрілості. З цього моменту яйця стронгілят потрапляють через фекалії тварин на пасовища – блакитна лінія. 
С – Відбувається розвиток гельмінтів до стану інвазійних личинок – червона лінія. Швидкість розвитку залежить від вологості повітря та температури. За оптимальних умов (20-25 °C, 80% відносної вологості повітря) розвиток триває 7-10 діб. Вже починаючи з цього часу, можливе зараження тварин інвазійними личинками разом з травою. За несприятливих умов розвиток інвазійних личинок затримується, а головний ризик зараження переноситься на наступний період випасу. 
<b>2.2. Як виявити ступінь ураження паразитами?</b>
Зажиттєвий діагноз на шлунково-кишкові стронгілятози встановлюють на підставі проведення комплексних досліджень з урахуванням епізоотологічних даних, клінічних ознак та результатів лабораторного дослідження фекалій у лабораторіях ветеринарної медицини. Для дослідження рекомендовано відбір проб фекалій від 10% поголів’я комплексу, ферми, відділку, табуну чи вікової групи, але не менше 30-50 та не більше 300 тварин з кожної групи. Особливо важливо надсилати проби фекалій для лабораторного дослідження у другій половині пасовищного сезону, коли ризик інвазування шлунковокишковими стронгілятами найвищий. Відбір проб та їхнє дослідження потрібно проводити систематично – кожні 4 тижні.
<b>2.3. Забезпечення у молодняка стійкого імунітету проти шлунково-кишкових стронгілят</b>
Якщо молодняк ВРХ регулярно випасається, то можна покладатися на природний процес імунізації проти стронгілят. Для природного процесу імунізації необхідно провести паразитологічне обстеження пасовища та тварин, щоб виключити занадто високий вплив паразитів на молодняк, що може призвести до розвитку клінічної форми захворювання з її негативними наслідками. Вплив паразитів на тварин вважається
<picture>
високим з моменту появи клінічних симптомів, та якщо за результатами лабораторного дослідження в 1 г фекалій виявлено більше 250 яєць гельмінтів. 
Задля створення стійкого імунітету, молодняк ВРХ повинен бути у постійному контакті з паразитами принаймні 4-5 місяців. Якщо період буде коротший, то імунітет буде недостатньо сформований і у молодняку можуть виникати симптоми хвороби протягом іншого пасовищного сезону. Для утворення стійкого імунітету проти шлунково-кишкових стронгілятозів тварини повинні бути на пасовищі протягом усього періоду вегетації.
<b>2.4. Фактори ризику, які сприяють поширенню паразитів<b>
Для регулювання шкідливого впливу паразитів на тварин корисно виділити фактори, які сприяють їхньому поширенню. Основні групи факторів – це фактори ризику, пов’язані з природними умовами та управлінням пасовищами. 
Фактори ризику, пов’язані з природними умовами: 
- пасовища розташовані в низинних місцевостях; 
- затінені та вологі пасовища;
- низька вологопроникність ґрунтів.
Фактори ризику, пов’язані з управлінням пасовищами:
- висока щільність худоби на одиницю площі пасовища;
- відсутність пасовищезмін або інших видів діяльності протягом року на одних і тих самих ділянках;
- відокремлене пасовище для молодняку;
- невикористання пасовищ для заготівлі сіна.
<picture>
<b>2.5. Причини підвищеного ризику зараження тварин паразитами
Вологі пасовища: такі пасовища</b> сприяють виживанню інвазійних личинок та підвищують таким чином ризик зараження. 
<b>Висока густота посіву:</b> це призводить до того, що за короткий період часу на пасовищах з’являється багато паразитів. Крім того, тварини часто випасаються поблизу місць зберігання гною, в яких дуже висока густота інвазійних личинок шлунково-кишкових стронгілят. 
<b>Постійні пасовища:</b> такі пасовища спрощують появу повторного інвазування тварин і тим самим підвищують ризик клінічного прояву шлунково-кишкового стронгілятозу з тяжким перебігом. 
<b>Пасовища для молодняку:</b> на пасовищах, які використовуються лише для випасу молодняку, виникає дуже високий ризик зараження шлунковокишковими стронгілятами. 
<b>2.6. Цільове управління пасовищами для боротьби з паразитами</b>
Залежно від розташування господарства та управління пасовищами, вплив паразитів на тварин може істотно відрізнятися від однієї ферми до іншої, як це зображено на наступних двох рисунках. 
Пасовища господарства, наведеного у першому випадку, знаходяться у затінку на крутих схилах та розміщуються на вологих ділянках, які погано освітлюються сонцем. Крім того, пасовище включає в себе тільки 4 ділянки, зміна яких проходить дуже часто. 
<picture>
У господарстві на наступному рисунку у пасовищезміні використовується 5 ділянок. Всі ділянки добре освітлюються сонцем, сухі і з меншою кількістю уражень. Молодняк ВРХ випасається разом із коровами, і додатково на даних ділянках випасаються коні з волами. У проміжках пасовищні ділянки, де це можливо, використовують для заготівлі сіна.
<picture>
<table>
<b>2.7. Шлунково-кишкові стронгілятози при утриманні корів м’ясних порід разом з телятами</b>
Молодняк м’ясних порід, при вирощуванні з коровами-матерями, порівняно з молодняком молочних порід менш вразливий до ураження паразитами. Основна причина полягає у тому, що молодняк протягом довгого часу, окрім пасовищної трави, харчується ще й молоком матері та, відповідно, отримує менше паразитів з пасовища. Більш того, телята пасуться з їхніми матерями, які, завдяки їхньому належному ендогенному захисту організму від шлунковокишкових стронгілят практично не виділяють паразитів з фекаліями і, відповідно, зберігають пасовища чистими. Але навіть за таких умов личинки стронгілят можуть стати значною проблемою в період початку вживання телятами пасовищної трави. Щоб вчасно розпізнати ураження, слід регулярно спостерігати за телятами, які утримуються з матерями.
<picture>
<b>2.8. Оцінка впливу шлунковокишкових стронгілят на молодняк під час пасовищного сезону</b>
Молодняк в перший пасовищний сезон особливо чутливий до паразитарних захворювань. Оскільки відповідно до вимогорганічних стандартів передбачається зменшення застосування або взагалі невикористання хімічних протипаразитарних препаратів, необхідно забезпечувати зниження шкідливого впливу паразитів на тварин.
Опитувальник, що зображений нижче, дозволяє легко оцінити рівень впливу паразитів на тварин, шляхом його класифікації за трьома рівнями (низький, середній, високий) та визначити основні заходи, які повинні виконуватися, задля зниження ризику зараження.
<b>Як користуватися опитувальником?</b> 
Дайте відповіді на питання першого блоку та визначте ситуацію у вашому господарстві відповідно до кількості балів у правій колонці. Підрахуйте загальну суму балів. Потім дайте відповіді на питання другого блоку щодо кожної ділянки пасовища для однорічної ВРХ або групи ділянок. Запишіть кількість балів у відповідних графах.</body>