Ідея організованого творчого взаємозбагачення у рамках конференцій, пленерів, майстер-класів є на сьогодні доволі поширеною і дієвою формою спілкування на професійні теми. Попри високу ефективність сучасних комунікаційних технологій, для митців, особливо для музикантів-виконавців, творчий акт яких є неповторним у часовому, акустичному і, найважливіше, образно-духовному втіленні, – можливість його безпосереднього живого сприйняття чи особистої участі у ньому щоразу є унікальною

Уже два роки поспіль, з ініціативи Всеукраїнського хорового товариства Національної всеукраїнської музичної спілки та його голови Олександра Тарасенка, кращі студенти-хормейстери мистецьких вишів України беруть участь у низці заходів, що відбуваються упродовж тижневого проекту «Літня хорова академія» (надалі – ЛХА). Проект стартував 2017 року в Одесі, цьогоріч естафету його проведення перейняло місто Львів. Майстер-класи, зустрічі, лекції, екскурсії, гала-концерти отримали такий позитивний суспільний резонанс і гаряче емоційне сприйняття їх самими учасниками, що заслуговують, на наш погляд, ширшого висвітлення та аналізу.

За концепцією засновників проекту основною творчою лабораторією літньої хорової школи є мішаний хор (близько п’ятдесяти осіб), який формують квартети студентів-хормейстерів, делеговані з Києва, Львова, Харкова, Одеси та Дніпра (міст, у яких функціонують вищі музичні навчальні заклади за типом консерваторії), і камерний склад навчального хору музичної академії, на базі якої відбувається ЛХА. Впродовж шести днів, під орудою досвідчених хормейстерів зведений колектив працює над заздалегідь розісланою програмою у режимі щоденних чотиригодинних репетицій.

Підсумком цієї роботи стає відкритий гала-концерт. Такий тип майстер-класів дозволяє студентам-учасникам, іншим зацікавленим слухачам спостерігати за різними методиками репетиційної роботи і, згодом, оцінювати їхню результативність в атмосфері концертного виступу. Окрім цього, студенти-гості мають змогу ближче ознайомитися зі специфікою хорового життя, зокрема, із творчо-педагогічною діяльністю спеціалізованих кафедр музичних академій тих міст, у яких відбуваються ЛХА.

Як безпосередні спостерігачі ЛХА-2018 у Львові, поділимося деякими думками та враженнями про цей непересічний для хорового життя нашої держави захід.