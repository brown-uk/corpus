<id>H</id>
<author_surname>Соболь</author_surname>
<author_name>Валерій</author_name>
<title>Біологія і екологія</title>
<publ_in></publ_in>
<url></url>
<publ_part></publ_part>
<publ_place>Кам’янець-Подільський</publ_place>
<publisher>Абетка</publisher>
<year>2019</year>
<pages>128-130</pages>
<length>946</length>
<alt_orth>0</alt_orth>
<errors> відображає - зображає; Зовнішні зв’язки являють собою - Зовнішні зв’язки — це; лімітуючий - обмежувальний; відображають - відбивають</errors>
<comments></comments>
<body>
<emphasis>Філософія</emphasis> (від грец. <emphasis> любов до мудрості</emphasis>) – <emphasis>наука, предметом якої є відносини людини з навколишнім світом</emphasis>. Методологічною основою будь-якої науки є універсальні закони філософії: закон єдності й боротьби протилежностей, закон переходу кількісних змін у якісні та закон заперечення. У сучасному суспільстві формується новий напрям філософських досліджень – філософія екології. Чи може філософія допомогти в розв’язуванні екологічних проблем сучасності?
<emphasis>Які особливості екологічних зв’язків?</emphasis>
У природі існує загальний зв’язок явищ, тобто спосіб існування об’єктів природи у їхній взаємодії, взаємовпливах і взаємопереходах. Предметом екології є лише певна сукупність цих зв’язків, а саме екологічних. Що ж таке екологічні зв’язки? 
<emphasis>ЕКОЛОГІЧНІ ЗВ’ЯЗКИ – це закономірні взаємовідносини, що виникають між об’єктами неживої природи й організмами та надорганізмовими біосистемами </emphasis>. Вони можуть бути дуже різними: структурними й функціональними, випадковими й необхідними, прямими й опосередкованими. Їх класифікують за різними критеріями. За походженням розрізняють внутрішні й зовнішні зв’язки. Внутрішні зв’язки – це зв'язки між елементами біосистеми, сукупність яких утворює її структуру й сутність. Зовнішні зв’язки являють собою відносини між даним явищем і навколишніми об’єктами або процесами. Екологічні зв’язки існують на всіх рівнях організації життя: <emphasis>організмові, популяційні, видові, біоценотичні (трофічні, топічні, фабричні, форичні), екосистемні (біогеоценотичні), біосферні</emphasis>. Оскільки біологічні системи є відкритими й обмінюються із середовищем речовинами, енергією та інформацією, тому можна виокремлювати <emphasis>речовинні, енергетичні та інформаційні зв’язки</emphasis>.
<emphasis>Екологічні зв’язки</emphasis> визначають екологічну сутність і явища будь-якої біосистеми, оскільки вони відкриті для середовища. Поняття <emphasis>екологічна сутність</emphasis>  виражає головне в біосистемі, що зумовлене внутрішніми зв’язками між складовими структурними компонентами. Так, у біогеоценозах головними зв’язками є взаємозв’язки між біотопом і біоценозом або трофічні відносини між популяціями. Категорія <emphasis>екологічні явища</emphasis> відображає зовнішні властивості, процеси, зв’язки біосистеми з навколишнім середовищем, що доступні для дослідження за допомогою екологічних методів. До екологічних явищ належать <emphasis>екологічний стан</emphasis> біосистеми та <emphasis>екологічні процеси</emphasis>, що в ній відбуваються, а також <emphasis>екологічні механізми</emphasis> саморегуляції, самооновлення та самовідтворення. 
<emphasis>Отже, предметом екології є вся різноманітність досліджуваних екологічних зв'язків у відносинах живого з неживим</emphasis>. 
<emphasis>Які особливості та класифікація екологічних закономірностей?</emphasis> 
Особливе значення в системі екологічних зв’язків мають закономірності, що характеризують екологічні явища з якісного боку. Екологічна закономірність – це певна залежність між подіями навколишнього середовища та екологічними явищами, що характеризується певною впорядкованістю, відносною сталістю, регулярністю зв’язків. Так, у відповідь на нестачу Магнію в ґрунті в кукурудзі зменшуються вміст хлорофілу та стійкість проти хвороб. Проявляється це у вигляді хлорозу. Листки стають плямистими (мармуровість), блідими, жовтуватими. Якщо ця закономірність спостерігається не лише в кукурудзи, а й в інших видів рослин, то вона набуває статусу екологічного правила або закону. Так, у 1828 р. німецький ботанік Ф. К. Шпренгель, вивчаючи вплив вмісту різних хімічних елементів у ґрунті на зростання рослин, сформулював <emphasis>правило мінімуму: ріст рослин обмежується кількістю поживної речовини, що міститься в найменшій концентрації</emphasis>. Подальші дослідження розширили сферу застосування цього правила, і в сучасній екології ця закономірність формулюється як <emphasis>закон обмежувального чинника</emphasis>: найбільший лімітуючий вплив на організм, популяцію або угруповання мають ті життєво важливі чинники зовнішнього середовища, кількість (концентрація) яких є близькою до мінімального критичного рівня.
<emphasis>ЕКОЛОГІЧНИЙ ЗАКОН – це об’єктивний, постійний і необхідний взаємозв’язок між біосистемами та навколишнім середовищем, що випливає з їх внутрішньої екологічної сутності</emphasis>. Більшість екологічних законів вдало узагальнив американський еколог Б. Коммонер у 1974 р., звівши їх до чотирьох законів: «Усе пов’язане з усім», «Усе має кудись подітися», «Природа "знає" краще» і «Ніщо не дається задарма». Згідно з основними напрямами біоекології екологічні закони поділяють на аутекологічні, демекологічні, синекологічні, екосистемологічні та біосферологічні. 
<emphasis> Аутекологічні закони</emphasis> відображають закономірності дії екологічних чинників на структуру, функції і розвиток організмів. До найвідоміших законів цієї групи окрім <emphasis>закону обмежувального чинника відносять ще закон єдності середовища та організмів, закон оптимуму та закон взаємокомпенсації екологічних чинників</emphasis>. 
<emphasis>Демекологічні закони</emphasis> – це закономірності екологічних явищ на рівні популяцій та видів. <emphasis>Закон обмеженого росту, закон Гаузе, правило Бергмана, правило Алена</emphasis> є прикладами законів популяційної екології, що вивчає динаміку розвитку популяцій, їхні механізми саморегуляції, формування адаптацій та ін. 
<emphasis>Синекологічні закони</emphasis>, або закономірності функціонування біоценозів й угруповань. Це закон обмеженості (вичерпності) природних ресурсів, правило екологічного дублювання, правило «метаболізм і розміри особин» (правило Ю. Одума) та ін.
<emphasis>Екосистемологічні закони</emphasis> є закономірностями взаємозв’язків екосистем з довкіллям та між собою в складі біосфери. До цієї групи відносять <emphasis>правило екологічної піраміди, закон односпрямованості потоку енергії, закон внутрішньої динамічної рівноваги</emphasis>.
<emphasis>Біосферологічні закони</emphasis> мають найвищий статус серед екологічних закономірностей. Більшість із них сформулював В. І. Вернадський. Це <emphasis>закон біогенної міграції хімічних елементів, закон єдності живої речовини, закон ноосфери</emphasis>.
<emphasis>Отже, головне завдання екології полягає в тому, щоб осягнути закономірності досліджуваних екологічних зв’язків, зрозуміти сутність та явища, характерні для надорганізмових систем</emphasis>. 
<emphasis>Які принципи застосування екологічних законів у практичній діяльності людини?</emphasis> 
Методологічною основою сучасної екології є філософське розуміння поняття «система» та <emphasis>системний підхід</emphasis> як особливий напрям досліджень. Сутність цього підходу полягає у вивченні кожного елементу структури системи в його взаємодії з іншими елементами й середовищем, що уможливлює розуміння функціонування й змін системи в цілому. Застосування системного підходу ґрунтується на основних положеннях: 1) кожна система має свою <emphasis>СТРУКТУРУ</emphasis>, що утворюється сукупністю елементів; 2) кожна система має <emphasis> ВНУТРІШНІ Й ЗОВНІШНІ ЗВ’ЯЗКИ</emphasis>; <emphasis>3) ФУНКЦІОНУВАННЯ</emphasis> системи відбувається у взаємозв’язках із середовищем.
Застосування екологічних законів у практичній діяльності людини має відбуватися на основі певних принципів: 
• <emphasis>принцип оновлення ресурсів</emphasis> – людина має використовувати такі ресурси й у такій кількості, щоб відбувалося їх поступове відновлення внаслідок природних процесів; 
• <emphasis>принцип цілісності природи</emphasis> – вплив на якийсь елемент природи позначається на її інших складниках, оскільки всі елементи й процеси природи нерозривно пов’язані між собою; 
• <emphasis>принцип рециклічності</emphasis>, або повторне багаторазове використання найважливіших речовин, оскільки в природі є й невідновні ресурси; 
• <emphasis>принцип завбачливості</emphasis> – людина має передбачати наслідки впливу на природу, запобігати виникненню та розвитку негативних змін. Основними галузями застосування екологічних закономірностей є <emphasis>сільське господарство, рибне господарство, лісова промисловість, охорона природи</emphasis>. Так, для вирощування рослин необхідними є знання закономірностей впливу екологічних чинників, для розведення риби – знання популяційних закономірностей, створення штучних екосистем має відбуватися на основі екосистемологічних законів. 
<emphasis>Отже, розуміння екологічних закономірностей та принципів їхнього застосування є необхідною умовою збереження природи та розвитку суспільства</emphasis>.
</body>

