Кабінет Міністрів прийняв рішення про перерозподіл медичної субвенції з державного бюджету місцевим бюджетам та розподіл резерву медичної субвенції. Про це йдеться та сайті Асоціації міст України. Ці кошти обласні та Київська міська державні адміністрації повинні розподілити протягом тижня на оплату праці медичним працівникам, на лікування хворих на хронічну ниркову недостатність методом гемодіалізу та на лікування хворих на цукровий та нецукровий діабет між обласним бюджетом, бюджетами міст обласного значення, районними бюджетами та бюджетами об'єднаних територіальних громад. Цим рішенням Кабмін збільшив обсяг медичної субвенції на 731,2 млн грн. Зокрема, Херсонській області виділено 20,2 млн грн. Асоціація міст України за результатами проведеного на початку 2019 року опитування органів місцевого самоврядування щодо стану забезпечення медичною субвенцією неодноразово звертала увагу на критичний стан місцевих бюджетів у забезпеченні фінансування видатків у галузі охорони здоров’я за рахунок медичної субвенції та виступала за прийняття відповідного рішення уряду. Позицію Асоціації міст України на засіданні уряду представляв Виконавчий директор АМУ Олександр Слобожан. На цю проблему неодноразово звертав увагу і міський голова Нової Каховки Володимир Коваленко, у тому числі, через АМУ. У серпні депутати міської ради підтримали звернення медиків міста до обласної ради та в центральні органи влади з проханням збільшити субвенцію на виплату зарплати. Тоді за підрахунками до кінця року працівникам міської лікарні не вистачало понад 5 млн грн. Нині ця цифра скоротилася до 4 млн. Це п’ята частина виділеної нині на область медичної субвенції. Нагадаємо, зо 10 місяців поточного року Нова Каховка отримала трансферти з державного бюджету в сумі 121,5 млн грн, що складає 97,9% до плану. Місто отримало базову дотацію в сумі 8,4 млн грн, освітню субвенцію – в сумі 67,1 млн грн, медичну субвенцію – в сумі 41,3 млн грн, субвенцію на розвиток інфраструктури об’єднаної територіальної громади – 924,0 тисяч грн та субвенцію на соціально-економічний розвиток – 3,8 млн грн.