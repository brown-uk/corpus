<id>C</id>
<author_surname></author_surname>
<author_name></author_name>
<title>КОМПАНЬЙОНИ: ТРИ ІСТОРІЇ ПРО СОБАК, ЯКІ ХОДЯТЬ НА РОБОТУ ЗІ СВОЇМИ ВЛАСНИКАМИ</title>
<publ_in>PetsUkraine</publ_in>
<url>https://petsukraine.com/istoriyi/3istorii/</url>
<publ_part></publ_part>
<publ_place>Київ</publ_place>
<publisher></publisher>
<year>2019</year>
<pages></pages>
<length>968</length>
<alt_orth>0</alt_orth>
<errors>роки - року; преміум-харчування - преміумхарчування;</errors>
<comments></comments>
<body><b>У п’ятницю, 21 червня, в Україні відбудеться щорічна акція «Візьми собаку на роботу». У більш як 100 містах сотні домашніх улюбленців підуть до офісів разом зі своїми власниками. Цьогоріч участь беруть понад 520 компаній. Одні песики долучаються до такої ініціативи вперше, інші вже встигли стати постійними учасниками. А є й такі, що ходять з господарем на роботу щодня. PetsUkraine зібрав історії людей і тварин, для яких «Візьми собаку на роботу» є, можливо, найкращим робочим днем у році.</b>
<b>Коргі, який об’єднує</b>
<quote>«Ми з дівчиною дуже довго хотіли коргі. Коли познайомилися, то однією з найчастіших тем для розмов була саме ця порода»</quote>, – розповідає Юрій Вдовичин. Не дивно, що згодом у пари з’явився коргі. Собаку назвали Макото. Тепер хлопець з дівчиною змагаються, кому випаде нагода взяти із собою улюбленця на роботу і долучитися до акції.
Макото півтора роки. <quote>«Він важливий член нашої родини. Ми проводимо з ним максимально багато часу»</quote>, – говорить Юрій. Відбувається це по-різному. Переважно – тривалі прогулянки у парках, а на вихідних – поїздки за місто. Особливо Макото любить кататися у машині.
Торік Юрій вперше взяв участь в акції «Візьми собаку на роботу». <quote>«Враження неймовірно позитивні! Уявіть собі, це ж собака на роботі»</quote>, – коментує він. <quote>«Наприклад, коли нас немає вдома, то він наодинці сумує. А коли береш з собою на роботу, то і тобі добре, і собаці»</quote>, – усміхається він. Окрім того, мотивує й думка, що на Заході мати куточок відведений для домашніх улюбленців – це досить поширена практика.
<quoye>«Усім хочеться погладити собаку, побавитися з нею»</quote>, – каже Юрій. Макото на роботі поводиться привітно. Підбігає, облизує, намагається подружитися з колегами Юрія. Коли нікого немає поруч, спокійно лежить біля господаря.
Цьогоріч хлопець з дівчиною жартома сперечалися, кому саме випаде нагода взяти собаку із собою на роботу. У віртуальних змаганнях лідирує Юрій. Його компанія охоче погоджується на участь в акції.
<b>Собака на роботі – приємна повсякденність</b>
<quote>«Мої собаки для мене – це друзі, сім’я, компаньйони для прогулянок у будь-яку пору року і партнери у кінологічному спорті»</quote> , – розповідає Катерина Корж. А інколи ротвейлер Барселона та бордер-коллі Челсі — її колеги, тому що Катерина любить брати їх із собою на роботу. «Коли собака поряд, легше працювати і простіше знайти спільну мову із клієнтами. Окрім того, тварина вдома не сумує», – каже Катерина.
Челсі скоро два роки, Барселоні  – п’ять з половиною. <quote>«Їхні прізвиська – це не лише футбольні команди, а й назви міст»</quote>, – пояснює Катерина.
Вона не вперше братиме участь в акції «Візьми собаку на роботу». Цьогоріч піде з Челсі. <quote>«Дві собаки на одну людину — забагато для робочої атмосфери»</quote>, – усміхається Катерина.
Раніше вона часто брала на роботу Барселону, а тепер це дещо складно. <quote>«Їздити з ротвейлером громадським транспортом у годину пік — це ще той квест. Вона втомлюється, звикла спати вдома. Їй так комфортніше»</quote>, – пояснює Катерина. Барселона любить спокійний відпочинок, тому проводять з нею час відповідно: гуляють у парку або йдуть до озера у лісі.
У Челсі зовсім інший темперамент. <quote>«З нею ми пропадаємо на тренуваннях»</quote>, – розповідає власниця. На роботі демонструють трюки, які вивчили на заняттях спортом. Не дивно, що колеги Катерини обожнюють Челсі. <quote>«Ми частенько робимо веселі трюки, які усім покращують настрій»</quote>, – каже Катерина.  Челсі – привітна, любить увагу і охоче спілкується з колегами.
Для Катерини брати із собою собаку на роботу – це повсякденність. <quote>«До цього звикаєш і вже не надаєш особливого значення»</quote>, – каже вона. Раніше дівчина працювала у зоомагазині. Інколи з нею бувала Челсі. Тепер Катерина працює у грумінг-салоні й частіше бере із собою улюбленців. Каже, найважливіше – це наявність простору, щоб можна було бавитися і розмістити будиночок-переноску.
На роботі Челсі не відволікає Катерину, а радше допомагає. «Коли зі мною на зміні Челсі, спілкування стає більш емоційним й відкритим. Люди розкриваються і легше йдуть на контакт», – розповідає вона. Катерина запитує клієнтів, чи вони не проти спілкування з Челсі. <quote>«У цей момент починаються  “почухони” і розповіді про своїх улюбленців. Окрім того, люди краще сприймають поради»</quote>, – каже Катерина. Вона підсумовує: <quote>«Челсі завжди рада, коли до нас заходять»</quote>.
<b>Німецька вівчарка у ділі</b>
<quote>«Ми є доволі активною родиною. Намагаємося підсадити людей на культуру виховання собак, прибирання за ними. Роздаємо пакетики, вішаємо вказівники. І вважаємо, що собаки в офісі – це дуже круто!»</quote> – каже Юрій Дружинін. Він працює в IT-департаменті компанії <foreign>Symphony Solutions</foreign>. Вже втретє Юрій бере участь в акції «Візьми собаку на роботу».
Улюбленця родини звуть Декстер. Це п’ятирічна німецька вівчарка.
<quote>«У порівнянні з першим разом, торік Декстер був сміливіший. Інколи навіть доводилося бігати за ним по всьому офісу»</quote>, – сміється Юрій.
<quote>«Беру собаку із собою, бо вважаю, що люди мають більше любити тварин»</quote>, – каже Юрій. Таким чином він популяризує присутність собаки у публічному житті людей. «Це важливо, щоб люди не боялися заводити собак чи брати їх з притулків», – уточнює він.
Юрій наголошує: Декстер – важливий член родини. Вільний час проводять по-різному. <quote>«Чухаємося, бавимося, дуркуємо разом»</quote>, – сміється Юрій. Водночас зазначає, що більше часу з собакою проводять дружина та донька. Іноді з Декстером навіть гуляють о четвертій ранку, щоб мати вдосталь часу.
Реакція колег на присутність Декстера — це переважно захват. «Він дуже великий, яскравий, я би навіть сказав “елітний”, але водночас чемний», – говорить Юрій.
Всеукраїнський день «Візьми собаку на роботу» організовують сьомий рік поспіль з ініціативи компанії «Кормотех» за підтримки бренду преміум-харчування КЛУБ 4 ЛАПИ. В офісах компанії у Львові і Києві політику «Собака на роботі» введено на постійній основі.
<quote><i>«Ми закликаємо українців брати собак на роботу не задля розваги. Це насамперед змінює статус чотирилапого у суспільстві. Фактично, домашній улюбленець – це тварина, яка постійно сидить сама вдома. А ми прагнемо показати компаньйона, який може завжди бути поруч. Щороку ми ретельно готуємося і надаємо нашим учасникам консультації та інструкції, як підготуватися до акції, що взяти з собою, як спланувати маршрут на роботу, облаштувати робоче місце. Усі матеріали ми розробили спільно з ветеринарами, зоопсихологами та кінологами. Так тварина почуватиметься себе комфортно і безпечно, а для колег в офісі це не створить жодних незручностей»</quote></i>, — говорить Юрій Ковалюк, організатор акції, бренд-менеджер КЛУБ 4 ЛАПИ.
У 2018 році участь в акції «Візьми собаку на роботу» взяли 475 собак у 53 містах. Дружні до тварин офіси продемонстрували 248 компаній.</body>