21 листопада — День Гідності та Свободи

Радник глави Адміністрації президента Наталка Попович розповіла про слоган і концепцію цьогорічних заходів до Дня Гідності та Свободи: «Вільні творять майбутнє!» — це наше гасло. Адже увесь час — під час і з моменту Революції Гідності — триває процес невтомного творення нових інституцій, нових пластів у суспільстві.

Розірвані кайдани є візуальним символом невідворотності змін в Україні. Рушієм цих змін є молодь, каже Наталка Попович. «Увечері 21 листопада на Майдан прийшли студенти. Прийшли молоді українці, які відчули, що у випадку зміни курсу України навколо них замкнеться клітка. У всіх було відчуття, що цього не можна допустити. Не можна мовчати, не вийти, не висловитись, відсидітись — коли незрозумілі лідери за тебе ухвалюють надважливі для країни і, як потім виявилось, для цивілізації рішення, — сказала вона. — Два роки тому українці зробили свідомий вибір, коли перебороли страхи і взяли на себе відповідальність за долю країни».

За словами Наталки Попович, 21 листопада — це день, коли ми думаємо про майбутнє, але, водночас, пам’ятаємо тих, хто віддав життя в боротьбі за це майбутнє. Так, у суботу в кінотеатрі «Україна» відбудеться закритий показ документального фільму «Зима у вогні» режисера Євгена Афінеєвського для родин Героїв Небесної Сотні. Саме рідні та близькі Героїв стануть першими глядачами стрічки в Україні. Світова прем’єра «Зими у вогні» відбулася у вересні на Венеційському фестивалі. Також її показували на головному конкурсі фестивалю «Телларайді-2015». На Міжнародному кінофестивалі у Торонто стрічка отримала приз глядацької аудиторії за найкращий документальний фільм. Суботній показ у Києві відбудеться за підтримки Посольства США.

Із 16-ї години і до півночі 21 листопада на Майдані Незалежності триватиме студентський музичний марафон «Вільні творять майбутнє!». «21-го вони прийшли перші для того, щоби ми пішли за ними» — так звучить слоган марафону. «Ми запросили 15 молодих колективів, багато учасників яких були на Майдані і мають неймовірні власні історії боротьби та волонтерства, які ми зможемо почути», — каже куратор заходу, радник глави АПУ Геннадій Курочка.

На Хрещатику в суботу відкриється виставка «Страйк-плакат — творчість протесту». В експозицію ввійде 21 плакат, який став частиною історії Євромайдану. У рамках цієї громадської ініціативи кожен міг надіслати свою роботу з позицією, переданою через творчість. Так само кожен охочий міг користуватися плакатами: роздруковувати для вуличного мітингу або поширювати в соціальних мережах. За кілька місяців було створено сотні плакатів. Виставка триватиме до 30 листопада. Куратор проекту Володимир Кадигроб розповів, що окрім цього, на Майдані можна буде побачити фотоінсталяцію «Україна — це кожен», ініційовану Юліаном Кухлевським у грудні 2013 року. Вона є частиною відомого світового проекту Inside Out французького художника Джей Ер. «Ці люди — прості українці різного віку, статі, соціального статусу. Кожного з них на Майдан привели різні причини, але, врешті, всі вони згуртувалися навколо однієї ідеї. Ідеї того, що Україна починається з них, і саме вони змінюють її своїми вчинками», — каже Володимир Кадигроб.

Розповісти про Майдан не пафосно, не формально, не «заговорити» його ставила на меті керівник творчої групи, що знімала соціальні відеоролики про події Революції Гідності, Олеся Драшкаба. «Майдан дав нам ті зернятка, які зараз проростають: це наша армія, поліція і нові держслужбовці», — пояснила вона ідею сюжетів, герої яких продовжують свою революцію, щодня змінюючи країну. Напередодні Дня Гідності та Свободи ці ролики з’явилися в ефірі національних телеканалів.
