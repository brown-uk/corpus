
<emphasis>Україна є визнаним у світі виробником зброї і військової техніки, але спільна робота над озброєнням для армії Європейського Союзу – це новий, значно вищий, рівень</emphasis>
Упродовж трьох років між країнами Європейського Союзу точились дискусії навколо питання участі третіх країн у програмах <foreign>PESCO</foreign>, і лише зараз в ЄС погодились допустити інших до своїх оборонних проєктів. Однією з третіх країн, зацікавлених у цій співпраці, є Україна.
Представник України при ЄС Микола Точицький розповів в інтерв'ю <foreign>DW</foreign>, що наша країна хотіла б долучитися до понад 20 з 47 актуальних на цей час проєктів <foreign>PESCO (Permanent Structured Cooperation</foreign>, або Програма Постійної структурованої співпраці).
Зокрема, Київ цікавить участь у платформі обміну інформацією щодо кіберзагроз і реагування на них. Тут Україна має багато практичного досвіду, яким може ділитися, зокрема у протидії кібератакам, які постійно здійснюються на нашу країну.
Але, насамперед, Україну цікавить військова мобільність. Це один з найбільших проєктів <foreign>PESCO</foreign>, до якого долучилися всі 25 держав-учасниць. Він має спростити й стандартизувати переміщення військ та техніки через кордони країн.  
Оборонні проєкти, до участі у яких нарешті допустили треті країни, є однією з двох основних складових частин <foreign>PESCO<foreign> (інша – оборонні бюджети; туди поки нікого стороннього не допускають). Вони, у свою чергу, поділяються на два типи. Перший – це розробка і створення нової військової техніки чи озброєнь. Другий – підвищення операційної готовності, наприклад, заснування школи розвідки Євросоюзу.
Взагалі, <foreign>PESCO</foreign> називають першим кроком у напрямку створення армії ЄС, або, як її ще називають, – <quote> «військового Шенгену»</quote>. І входження у цей процес України на стартовому етапі стане дуже корисним для нашої держави як в плані синхронізації своєї армії з армією ЄС, так і в плані майбутнього вступу України до Євросоюзу.
Однак, у рішенні Ради ЄС зазначається, що згода на долучення до оборонних проєктів третім країнам буде надаватися <quote>«у виняткових випадках»</quote> і лише за умови, що участь третьої країни має дати проєкту <quote>«значну додану цінність»</quote>. Плюс така країна має допомогти успішній реалізації цього проєкту.
Простіше кажучи, Україна має запропонувати щось таке, без чого самі європейці не обійдуться. Це може бути, наприклад, надання фахових технічних, інженерних чи технологічних ресурсів або ж організаційна підтримка проєкту.
Крім цього, Рада ЄС встановила низку юридичних умов участі, але наш представник при ЄС стверджує, що Україна формально відповідає цим умовам. Тому, наразі юридичних перешкод для участі нашої країни в оборонних проєктах ЄС немає – справа за технологіями.
В тому ж інтерв'ю Точицький зазначив, що насамперед Україна хоче долучитися до розробки та виробництва єдиної платформи бронетехніки ЄС. Зокрема, для БМП, бронетранспортера-амфібії та легкої бронемашини.
Воно й не дивно, адже Україна останніми роками досягла найбільше успіхів саме у виробництві і модернізації бронетехніки. Наші танки БМ «Оплот» визнані одними з найкращих і найсучасніших у світі (через що далеко не всім по кишені, особливо в країнах третього світу), а бронетранспортери БТР-4 «Буцефал» впевнено завойовує зовнішні ринки (вже продано кілька сотень бронемашин у п'ять країн світу, включаючи США).
Але все це – реалізація напрацювань, які залишились Україні у спадок від СРСР, адже і танки, і БТРи проєктувались і виготовлялись на території України. На відміну від БМП (бойових машин піхоти), виробництво яких у СРСР було зосереджене на території Росії.
Саме тому Україні довелося створювати вітчизняну БМП, що називається, з нуля – в самому прямому значенні цього слова. «Харківське конструкторське бюро ім. О. Морозова», що входить до складу Держконцерну «Укроборонпром», повним ходом проводить роботи зі створення бойових машин нового покоління, які мають стати на озброєння української армії вже у 2020-х роках.

