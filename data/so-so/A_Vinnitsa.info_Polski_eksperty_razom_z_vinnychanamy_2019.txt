<id>A</id><author_surname></author_surname><author_name></author_name><title>Польські експерти разом з вінничанами працюють на створенням Інноваційно-технологічного парку «Кристал»</title><publ_in>Вінниця.info</publ_in><url>https://www.vinnitsa.info/news/pol-s-ki-eksperty-razom-z-vinnychanamy-pratsyuyut-na-stvorennyam-innovatsiyno-tekhnolohichnoho-parku-krystal.html</url><publ_part></publ_part><publ_place>Вінниця</publ_place><publisher></publisher><year>2019</year><pages></pages><length>491</length><alt_orth>0</alt_orth><errors>з спеціально - зі спеціально; Їх професійний досвід - Їхній професійний досвід; їх досвід - їхній досвід</errors><comments></comments> <body>З 19 по 20 листопада у Вінниці проходив тренінг на тему: «Центри інновації – роль екосистеми. Процес дизайн-мислення». Спільно з спеціально запрошеними польськими експертами обговорювали виклики, пов’язані з наповненням екосистеми майбутнього інноваційно-технологічного парку «Кристал».Про це повідомляє пресслужба Вінницької міської ради. Захід проведено для ознайомлення учасників з методикою дизайн-мислення, обговорення та розв'язання питань побудови екосистеми навколо інноваційно-технологічного парку «Кристал». «Тренінг проводили досвідчені польські експерти, які вже багато років працюють у Келецькому технологічному парку. Їх професійний досвід надзвичайно важливий для нас, адже учасники отримають великий набір інструментів і навичок для розробки нестандартних рішень з використанням «дизайн-мислення» у проєктах або бізнесі. Участь у тренінгах, які проводять експерти – практики, їх досвід у реалізації проєктів дає нам можливість взяти все найкраще для роботи інноваційно-технологічного парку та адаптувати до економічних та соціальних потреб міста», – розповів директор департаменту економіки і інвестицій Вінницької міської ради Віталій Погосян. Йоанна Рудавська та Патриція Янковська розповідали про приклади успішної роботи світових інноваційно-технологічних парків, основні тенденції, роль екосистеми та зацікавлених сторін, а також про важливість співпраці у створенні інноваційного середовища. Надзвичайну зацікавленість та жваву дискусію в учасників викликав розгляд підходу Lean startup - методології розвитку бізнесу та продуктів, яка має на меті скоротити цикли розвитку продукції та швидко виявити, чи запропонована бізнес-модель є життєздатною. «Інноваційно-технологічний парк "Кристал" буде першим в Україні інноваційно-технологічним парком, спроєктованим спеціально для того, щоб допомагати бізнесу, місту та громаді реалізувати свій інноваційний потенціал. Наша задача – допомогти зрозуміти учасникам, які виклики стоятимуть в процесі створення Парку, та розповісти про свій досвід, щоб ви могли враховувати цю інформацію при прийнятті рішень», – зазначила під час виступу Йоанна Рудавська. Окрім цього проєкт «Вінницький інноваційно-технологічний парк "Кристал"» має соціальну складову, сприяючи залученню молоді до процесів взаємодії та співпраці влади, громади та бізнесу. Зокрема, представники проєкту «Державотворець» - вінницькі студенти та молоді активісти, які вчаться бути ефективними державотворцями, взяли участь у тренінгу та долучились до обговорення ідей та напрямків, пов’язаних зі створенням інноваційно-технологічного парку «Кристал». Після завершення теоретичної та практичної частини тренінгу всі учасники отримали сертифікати. Нагадаємо, до кінця 2019 року заплановано проведення циклічних багатоденних тренінгів для підготовки кадрів інституційної екосистеми технологічного парку, під час яких розглядатимуть досвід становлення й формати функціонування європейських інноваційних центрів. Учасники розроблятимуть окремі елементи стратегічних концепцій з розвитку технопарку у Вінниці на основі отриманих консультацій експертів. Результатом проєкту стане презентація напрацювань у грудні 2019 року – розробленої концепції як усього Вінницького інноваційно-технологічного парку, так і окремих його елементів: стартап-школи, ІТ-школи та Центру розвитку підприємництва. Відкриття інноваційно-технологічного парку «Кристал» заплановано на 2020 рік. На території заводу «Кристал» вже розпочали підготовчі будівельні роботи. У технопарку буде близько 8500 м² приміщень, понад 1000 м² івент-площ і понад 100 офісів, коворкінг, а також обладнані сучасним устаткуванням від провідних виробників Fab Lab та інше. Тренінг «Центри інновації – роль екосистеми. Процес дизайн-мислення» проведено на базі Вінницького обласного молодіжного центру «Квадрат». Організатори заходу: Келецький технологічний парк (Республіка Польща) спільно з Вінницькою міською радою та КП «Вінницький муніципальний центр інновацій». Проєкт «Вінницький інноваційно-технологічний парк» (ВІТП) співфінансовано в рамках програми «Польська допомога з розвитку 2019» Міністерства закордонних справ Республіки Польща.</body>