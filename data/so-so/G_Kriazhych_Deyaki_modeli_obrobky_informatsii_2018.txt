
Вступ
До інформаційної системи управління традиційно відносять системи збору, обробки і представлення інформації для прийняття рішень [1]. Проте таке визначення організації роботи з інформацією, характерне для більшості праць з інформаційного менеджменту та теорії обробки даних [2–5], як правило, орієнтується на використання статичної інформації [6]. Але при виникненні кризової ситуації, статична інформація вже є неповною, суперечною і несвоєчасною. 
Це випливає з самого поняття кризової ситуації, як нестабільної або непередбачуваної. Наприклад, у разі виникнення аварії на потенційно небезпечному або небезпечному підприємстві (техногенна небезпека), темпи змін зовнішнього середовища збільшуються, а ситуації, що виникають, є новими, мінливими і обмеженими у часі до настання нової зміни. У цих умовах прийняття рішень на основі вибору альтернатив є неможливим. Тоді більш актуальним є моделювання ситуації. 
Спробу описати організаційну систему з логічними переходами від статичного до динамічного стану зробив Стафорд Бір [7], який представив модель життєздатної системи, подібної до живого організму, з метою адаптування до умов мінливого середовища будь-якої організаційної системи управління. Ст. Бір визначив підсистеми отримання та передачі інформації, проте ані Ст. Бір, ані дослідники і розробники інформаційних систем управління наступних років не приділяли необхідної уваги процесам обробки інформації з точки зору зміни мети функціонування системи в умовах зміни ситуації. 
Динамічне зростання техногенної небезпеки, пов’язане як з антропогенним, так і з природним впливом на потенційно небезпечні та небезпечні об’єкти, вимагає перегляду підходів до інформаційного менеджменту та коригування алгоритмів дій від вирішення задач локалізації аварії та ліквідації наслідків до алгоритмів попередження аварій. Зараз в практиці проектування систем управління техногенною безпекою виходять з того, що особи, які приймають рішення (ОПР) в разі виникнення аварійної ситуації, повинні виконати деякі роботи з певними функціями без власного бачення ситуації. При цьому системи управління такого плану призначені для ОПР вищої ланки. Рішення керівників середньої ланки і дії окремих виконавців мають різний ступінь адекватності до ситуації та різну персональну відповідальність за наслідки їх рішень. Часто вища ланка управління ігнорує інформацію з нижніх ланок управління [8]. Існують приклади, коли інформація з нижніх рівнів управління блокується при подачі на верхні рівні управління з метою уникнення персональної відповідальності. Тож у разі виникнення техногенної безпеки різні ланки управління сприймають ситуацію по-різному, що у підсумку призводить до погіршення ситуації і можливості ліквідувати лише наслідки, а не саму причину кризи. 
Метою роботи є представлення деяких моделей обробки інформації у сфері управління техногенною безпекою складних систем. 
Наведена мета буде розкрита за допомогою наступних задач: 
– визначення базових особливостей обробки інформації для потреб управління техногенною безпекою; 
– аналіз процесу трансформації інформації при її обробці в системах управління; 
– представлення ряду моделей обробки інформації, які дозволять забезпечити повноту знань про динамічну систему. 
1. Деякі особливості обробки інформації для потреб управління техногенною безпекою 
Найскладнішим питанням для замовника є виділення базових аспектів, для яких і потрібна система обробки інформації – тобто, представлення переліку типових завдань щодо аналізу відповідності існуючої технології управління реальним потребам управління. 
Відсутність чіткої постановки задачі на рівні ОПР призводить до ситуації, коли при розробці системи саме розробник вимушений самостійно досліджувати предметну галузь. Неповнота інформації про комунікаційні потоки на об’єкті управління, недосконала організаційна структура у сукупності з відсутністю базових моделей управління примушує розробника застосовувати методи нечіткої логіки в умовах невизначеності знань про об’єкт автоматизації. Це у підсумку призводить до унікальності кожної конкретної інформаційної системи, важкості адаптації до існуючих баз даних (або взагалі виникає вимога створення власних баз даних), утрудненості при передачі обробленої інформації стороннім користувачам. Крім того, подібні інформаційні системи пропонують переважно методи роботи з нечіткою інформацією в умовах невизначеності. Академік В.М. Глушков зазначав, що управління, яке здійснюється переважно на засадах невизначеності та з опорою на нечітку інформацію, є шляхом до деградації об’єкта управління [9]. Зростання ефективності управління можливе лише на шляху створення системи управління реального часу з повним спектром параметрів моніторингу об’єкта, тобто на шляху наближення до об’єктивного управління. 
Крім того, в практиці управління рішення ОПР часто може базуватися на неактуальній інформації, яка в значній мірі не відповідає реальному стану внутрішнього та зовнішнього оточення об’єкта управління на момент прийняття рішення. Прикладів у сфері забезпечення техногенної безпеки багато: причина пожежі, витік деякого об’єму небезпечної речовини, забруднення деякої площі території. В кожному з наведених випадків рішення ОПР вже базуватиметься на неактуальній інформації – на наявних до виникнення аварійної ситуації даних про стан об’єкта. Від цього керуючі стимули системи управління не адекватні потребам об’єкта управління. Це обумовлено моделлю моніторингу стану об’єкта, яка повторює ієрархію підпорядкованості елементів об’єкта за повноваженнями. Традиційно модель моніторингу будується на принципах повторення структурної ієрархії організації, де інформація про стан подається до органу управління від об’єктів управління через процедуру агрегації даних моніторингу. Такі моделі закладені в планах ліквідації аварійної ситуації на об’єктах. А в цілому все зазначене формує складну ієрархічну систему забезпечення безпеки на техногенно навантажених територіях. Відповідно, будуються рівні ієрархії збору, обробки і представлення інформації для прийняття рішень: 
– від 1 до 3 на об’єктовому рівні;
– від 1 до 5 на локальному рівні міста, району, області чи регіону;
– до 3 на глобальному рівні (промислова галузь, міністерства, уряд). Інформація на цих рівнях агрегується за станом на тиждень, місяць, 
квартал, рік за різними ознаками. Тобто, будь-яка модель моніторингу в зазначеній ситуації працюватиме лише за інформацією минулих періодів. На цій застарілій інформації ОПР мають приймати оперативні та стратегічні рішення. 
Модель стратегічного планування із забезпечення техногенної безпеки потребує визначення уніфікованих процедур для її реалізації в інформаційних технологіях. Сучасні проекти систем збору, обробки і представлення інформації для прийняття рішень намагаються реалізувати процедури планування через конкретні форми існуючих варіантів плануючих документів. У разі зміни структури або змісту плануючого документу його програмна реалізація морально старіє і потребує значної переробки. За умов відсутності уніфікації процедур планування проблемними для автоматизації є функції органів планування. Органи управління в переважній більшості уповноважені визначати політику щодо удосконалення системи управління, і саме ці органи отримують найбільший рівень оснащення засобами автоматизації управлінської діяльності. Але доданок ефективності від застосування засобів автоматизації майже одразу стає від’ємним через зростання потоку документів, який теоретично повинен зменшуватися, а замість того збільшується у декілька разів [58]. У цій ситуації органи управління починають структурні перебудови, що призводить до руйнування інформаційних систем в цілому або окремих програмних засобів реалізації функцій управління, які є жорстко прив’язаними до структури об’єкта та до форм документів і не мають уніфікації. Це робить систему статичною, нездатною швидко реагувати на зміни, що є неприйнятним при забезпеченні техногенної безпеки.
