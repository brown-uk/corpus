<id>C</id>
<author_surname>Лісогор</author_surname>
<author_name>Анастасія</author_name>
<title>Магазинні йогурти: друзи чи вороги?</title>
<publ_in>SENFIL magazine</publ_in>
<url>https://senfil.net/index.php?newsid=408</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>840</length>
<alt_orth>0</alt_orth>
<errors>Їм ... ласують - Ним ... ласують; давайте познайомимось - познайоммось; принесе ... користь - дасть ... користь; щитовидну - щитоподібну; їм називається - ним називається; У той же час - Водночас; карагенан - каррагінан; в яких зустрічаються - в яких є; зустріти продукти - натрапити на продукти; упаковці - пакованні; прибутків - додатків; на даний момент - на цей момент; позиціонувати - позиціювати;</errors>
<comments></comments>
<body>
Йогурт — найпопулярніший і улюблений багатьма кисломолочний продукт, що не дивно, адже він такий смачний. Їм з великим задоволенням ласують дорослі та діти. Йогурт є обов'язковим компонентом при підтримці здорового харчування і при різних дієтах. Більшість споживачів купують йогурти в надії, що ті допоможуть поліпшити їх здоров'я. Але чи всі йогурти, які ми бачимо в магазинах, корисні для організму? Розберімося?
Що таке йогурт і з чим його їдять? Перш ніж з'ясувати чого у магазинному йогурті більше — користі чи шкоди, — давайте познайомимось з історією його виникнення. Батьківщиною всіма улюбленого продукту вважається Балканський півострів. Саме болгари помітили, що після того, як молоко скисне, воно зберігається набагато довше. У наших краях натуральний йогурт з'явився в 80-х роках і спочатку продавався як ліки в аптеках. З давніх часів основою для його виготовлення було натуральне молоко, коров'яче, козяче або кінське, і закваска з величезною кількістю корисних мікроорганізмів. Зараз же в кожній країні до виробництва магазинних йогуртів підходять по-своєму. Наприклад, в Україні його отримують з кефіру, в який додають всілякі ароматизатори, добавки та консерванти. Чи принесе подібний продукт користь організму, як ви вважаєте? 
Користь йогурту: 10 цікавих фактів 
Однією з головних функцій натурального йогурту є підтримка здорового і правильного функціонування шлунково-кишкового тракту. До його складу обов'язково повинні входити такі вітаміни як: PP, C, A, всі вітаміни групи B, а також калій, кальцій, цинк і залізо, магній, натрій, фосфор, фтор, моно- і дисахариди, органічні та насичені жирні кислоти. Саме цей перелік компонентів робить йогурт цінним і корисним продуктом, який повинен бути присутнім в щоденному раціоні кожної людини. Розгляньмо десять незаперечних фактів про користь натурального йогурту: 
- Відновлює мікрофлору кишківника; 
- Бореться з дисбактеріозом; 
- Служить профілактичним заходом проти появи кандидозу, захворювань товстої кишки; 
- Не викликає алергії, тому що живі бактерії практично повністю переробляють лактозу; 
- Покращує засвоєння їжі; 
- Запобігає виникненню серцево-судинних захворювань; 
- Нежирний продукт зменшує рівень холестерину в крові, запобігає розвитку атеросклерозу та інфаркту міокарда; 
- Позитивно впливає на щитовидну залозу; 
- Підвищує імунітет; 
- Біфідо- і лактобактерії не дозволяють розвиватися шкідливим мікроорганізмам. 
Всі перераховані факти говорять про користь вживання натурального йогурту в їжу. Але чи все то йогурт, що їм називається?
На перший погляд, йогурт — це результат змішування поквашеного молока з кисломолочними бактеріями. Але такий продукт не відрізняється вишуканим смаком, а всі ми любимо «коли смачно». Тому виробники йдуть на хитрість і додають в готовий йогурт ароматизатори — від полуниці та малини, до чорносливу і соку свіжовичавленого кактуса. Отримати улюблений смак просто — достатньо кількох крапель спеціальної есенції. Однак, ніхто при цьому не говорить, що в її склад входять бутилово-ефірні сполуки оцтової кислоти, яку використовують у виробництві лакофарбових покриттів. Щоб надати йогурту в'язкої консистенції, в нього додають такі стабілізатори: модифікований крохмаль Е1442, карагенан Е407, ксантанову камедь Е415. А генномодифікований крохмаль Е414 (навіть якщо на йогурті стоїть знак без ГМО) шкодить підшлунковій. Не дуже апетитно, погодьтеся? 
Фрукти - користь чи шкода? 
<quote>«Як щодо йогуртів, в яких зустрічаються свіжі фрукти?»</quote>, - запитаєте ви. Адже це так смачно і корисно? Річ у тому, що перед тим як покласти в кисломолочний продукт шматочки фруктів, їх опромінюють маленькою дозою радіації, щоб зупинити бродіння. Подібний трюк дозволяє виправдати яскраву етикетку з апетитними скибочками ананаса або манго. 
Скільки може зберігатися йогурт 
Корисні бактерії в йогурті живуть не більш ніж 3-5 днів. Тому натуральний йогурт має дуже обмежений термін зберігання. У той же час на полицях магазинів можна зустріти продукти з терміном 14-30 днів — і це далеко не межа! Щоб подовжити життя кисломолочному продукту, в нього додають консерванти, які збільшують термін придатності з 15 днів до декількох місяців, але геть вбивають в продукті все живе. Тому, якщо на упаковці йогурту позначено термін придатності до місяця — ніякої користі від нього ви не отримаєте. Такі продукти можуть місяцями зберігатися без холодильника. Вони, по суті, є консервами — бактерій, як шкідливих, так і корисних, в них немає.
Солодко, дуже солодко! 
Брак пробіотиків, заявлених на етикетці, виробники з надлишком компенсують цукром. Одна порція дитячого йогурту-десерту може містити 3 і більше чайних ложок цукру. У вересні 2018 року журнал <foreign>BMJ Open</foreign> опублікував дослідження вчених з університетів Лідса та Суррея. Дослідники проаналізували 921 йогурт з великих британських магазинів. У понад 90% йогуртів середній рівень цукру виявився набагато вищим за норми ЄС. І це - Великобританія. Не дивно, що в Україні дієтологи не рекомендують йогурти з супермаркетів людям, які ведуть здоровий спосіб життя або страждають від хвороб на кшталт цукрового діабету. 
Користь чи шкода: робимо висновок 
Магазинні йогурти не приносять користі! До такого висновку дійшли вчені споживчих організацій Євросоюзу, які досліджували 180 найменувань інгредієнтів йогуртів. Десять поширених добавок комісія назвала некорисними, ефективність інших мінералів, прибутків і вітамінів на даний момент не доведена. В результаті досліджень деяким виробникам заборонили позиціонувати власні продукти як профілактичні та лікувальні. Тільки жива закваска та свіже молоко можуть мати позитивну дію на організм людини. Тому якщо ви стежите за здоров'ям, то дослухайтеся до думки лікарів і вчених — спробуйте готувати йогурт самостійно в домашніх умовах.
Саме такий продукт дієтологи радять щодня вживати в їжу. У своєму складі він містить вітаміни групи В12, залізо, кислоти, які зміцнюють імунітет. Правильно зроблений домашній йогурт — корисний і недорогий кисломолочний продукт, який здатен поліпшити ваше самопочуття. Його абсолютно не можна порівняти з магазинним аналогом.
</body>