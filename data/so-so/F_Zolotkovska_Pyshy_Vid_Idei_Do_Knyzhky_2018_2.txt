<id>F</id>
<author_surname>Золотковська</author_surname>
<author_name>Таіс</author_name>
<title>Пиши. Легкий шлях від ідеї до книжки</title>
<publ_in></publ_in>
<url></url>
<publ_part></publ_part>
<publ_place>Дніпро</publ_place>
<publisher>Моноліт</publisher>
<year>2018</year>
<pages>29-34</pages>
<length>709</length>
<alt_orth>0</alt_orth>
<errors></errors>
<comments></comments>
<body>
У кожного з нас буде унікальний список: чого ви захочете уникнути у власній книжці. Подумаймо про злодія, який є антигероєм, супротивником Джека. Містер Панч має суперзлі сили, що перетворюють собак на бомби. Через це й відомим акторам, і людям похилого віку, і всім родинам, у яких є собаки, загрожує небезпека. Далі комбінуєте все, що вам подобається в злодіях, і записуєте власний сюжет. Зверніть увагу: я прописую не лише головного персонажа, а й антураж, час, епоху. Оберіть, що любите найбільше, — минуле, майбутнє чи сьогодення — і зробіть історію розгорнутою. Записуйте швидко, не розмірковуйте. Ваш сюжет має бути найнеймовірнішим, найсміливішим і найлегшим у всьому світі. Головне — щоб ви писали й усміхалися. Це наша мета. І шлях до творчої свободи.
<b>Упевненість</b>
Портуґалія, пляж поблизу міста Сінтра, травень 2017 року. Ми з чоловіком у весільній відпустці, але мені схопило поперек і я майже не можу рухатися. Сьогодні він привіз жінку на пляж і подався вивчати ландшафт у пошуках свіжих емоцій. Позитивних. Саме тому він десь далеко. Я поглядаю на рибалку, він стоїть спиною до мене на березі океану. Довкола каміння, хвилі б’ються об берег і вуркочуть. Усе вирує, шумить... Аж не віриться, що тут можна щось упіймати. Але рибалка стоїть. На ньому сіре пальто, капелюх, блакитні штани з плямами від солі. Він раз по раз закидає свою вудку й раз по раз витягує рибину. І не дрібноту — велику, двома такими можна нагодувати себе й дружину. Я спостерігаю за ним зблизька, хоча й прийшла засмагнути й помилуватися океаном. Відпочити. Я думаю про рибалку та його вдачу. У нього впевнена хода. Коли він закидає вудку, я помічаю, що його рухи ідеально натреновані, навіть відпрацьовані. Він стоїть переді мною зо хвилину. Вудка вигинається дугою, і він крутить коліщатко на себе. Швидко-швидко. Рибина темно-срібна. Вона намагається вирватись, але води більше немає. Її впіймали. Рибалка міняє місце. Зараз він стоїть на низьких каменях, ближче до води. Закидає вудку, чекає хвилину чи дві, знову крутить коліщатко. Риба хапає ротом повітря. Зустрічає свій кінець. Він знає рибні місця. Можливо, його навчив батько, як робити найсмачнішу наживку. Рибалка знає, де й коли краще рибалити. Стояти. Чекати. Риба припливе. Підрізати, зняти з гачка. Повторити. Рибак рибака бачить здалека — є така приказка. Тому мій погляд і прикутий до нього. Позираючи на рибалку, я впізнаю себе за роботою. Я пишу про ті речі, які знаю. Про Ізраїль, як почувалася шістнадцятирічна дівчинка, уперше опинившись за кордоном без батьків. Що для неї означало вперше закохатися й поринути в релігійний світ. Я знаю Україну. Її міста, дачі, ріки й дороги. А ще я знаю людей. Французів, українців, американців; молодих людей, літніх людей. Я не заплющую очі, я спостерігаю. І записую. Я знаю рибні місця. Мої рибні місця не такі, як ваші. Шукайте власні. Я починаю писати зі знайомих тем, вони допомагають знайти підтримку, ніби я — рибалка, що знає куди закинути вудку, щоб упіймати рибину. Та він не завжди впевнений, що улов буде великим. Відчуваючи підтримку знайомої теми, я підкорюю нові. Пишу про космос, архітектуру або про соус із креветок і лайма. Однак роблю це після пошуків, для них потрібні час і сформована мета. <emphasis>Пиши.</emphasis>. Розпочнімо із чогось знайомого. «Але я нічого не знаю настільки добре, щоб писати, — скаже двадцятисемирічна Олена, авторка Клубу Анонімних Авторів. — Я ніколи не мандрувала, ніколи нікого не кохала». «Гаразд, — відповім я, — але ти знаєш, як почувається людина, що все життя провела в одному місці й шалено хоче когось полюбити». Розпочнімо з місця, що ви його знаєте. На пляжі: каміння — сіре, лунке, вкрите піском, кругле. Просто зараз зробімо перелік тем, які вам добре відомі. Мій перелік 1. Психологія жінок. 2. Читання книжок. 3. Собаки. 4. Письменство. 5. Шоколад. 6. Як вибрати сукню. Жартую, бо вдягаю дивні сукні. 7. Депресія. 8. Як приготувати смачну ікру з баклажанів і форшмак — можливо, це два пункти? 9. Як вибрати олівець. 10. Дружба з чоловіками. А які пункти з’явились у вас? Запишіть їх упродовж п’яти хвилин. Доки працюєте над своїми темами, рибалка витягує з океану рибу. Дорадо. Завбільшки з величезну долоню. Використовуйте свої знання, щоб надихати себе й почуватися впевненими. Читач відчує: ви знаєте свою тему — і йому буде цікаво, що ж там далі... Використовуйте знання, як хребет. Одначе, крім нього, вам знадобляться ще й м’язи, шкіра, кістки, волосся, очі. Але спочатку — ваш хребет, основа. Використовуйте його, щоб закидати вудку в потрібному місці й витягувати найцікавіші ідеї з океану фантазії.
</body>