
До української «Книги добра» оповідання про добро писали тисячі дітей України, а потім створювали до них малюнки.
Цей унікальний проєкт, ініційований благодійним фондом «Чисті серцем», стартував у лютому 2017 року за підтримки держави, духовенства, громадських діячів. Також учасниками виступили волонтери, журналісти та митці, проте головні її творці – тисячі дітей, які поділилися добром з усією країною, усім світом.
«Книга добра» містить 100 реальних історій про добро в різних його проявах. Її друкували на спеціальному папері, що зберігається більше тисячі років. Папір виготовляли з бавовни і сушених трав, зібраних у тих регіонах, звідки надійшли історії про добро. На кожну сторінку створили окреме кліше, де вивели історії про добро каліграфічним почерком.
Виготовлено 100 ексклюзивних екземплярів «Книги добра» (на черпаному папері) та 10 000 примірників друкованих книг. З них 25 унікальних книг разом із друкованими копіями – для презентації якнайбільшому колу читачів.
Велику книгу делегації з України відвозять у різні країни світу, дарують відомим людям, а також бібліотекам. Примірники книги зберігаються у Ватикані, Туреччині, Литві, Латвії, Естонії, Румунії, Великобританії та, звісно, Україні. Ідея книги належить Василю Вишиванюку, Почесному консулу Угорщини в Івано-Франківську. Одним з ініціаторів створення книги також був уродженець тернопільського селища Великі Бірки Анатолій Лютюк, який очолив центр української культури в Естонії.
За два роки «Книга добра» стала справжнім посланцем миру. Унікальна вона і тим, що допомагає зрозуміти - добро треба робити по-справжньому і сьогодні.
У Бучачі «Книга добра» зробила ще одну хорошу справу - об’єднала разом дітей і дорослих із Бучацького і Тернопільського районів. У рамках проєкту вони влаштували захоплюючий квест із пізнавальними екскурсіями. Організувала зустріч куратор Бучацької ліги старшокласників Оксана Гойда.
- Все починається з добра, все починається з любові... Зустріч творчої молоді Тернопільського та Бучацького районів саме про це, - розповіла викладач Великобірківського будинку творчості школяра Ольга Урманець. - У рамках спільного засідання лідерів Бучацької ліги старшокласників та Ради старшокласників Тернопільського району діти зустрілись, як друзі, поєднані "Книгою добра". Учасники поїздки, яка відбулася за сприяння відділу молоді та спорту Тернопільської РДА та Великобірківського будинку творчості школяра, змогли відчути неймовірну енергетику, закладену у черпаному папері! Наші діти не тільки можуть бачити свої оповідання та малюнки у цій диво-книзі, але і далі долучаються до такого масштабного проєкту, у складі делегацій виїзджають у різні країни світу - і це чудова мотивація рухатись дорогою добра далі.
Презентували «Книгу добра» Василь Вишиванюк та директор благодійного фонду «Чисті серцем» Ірина Рабарська. Школярі, пластуни разом згадали про участь у проєкті, виконали його славень «Творімо добро разом», пройшли квест «З добром в серцях у добрий час» і прогулялись вуличками Бучача з екскурсією. А «Книга добра» далі мандруватиме Україною і світом, щоб заохочувати всіх відкривати свої серця назустріч світлу.
