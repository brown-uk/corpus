Україна увійшла до трійки країн-лідерів ввезення нелегальної чорної ікри до Євросоюзу та США.

Про це свідчить спільний звіт Всесвітнього фонду природи WWF та Мережі моніторингу торгівлі об’єктами дикої природи TRAFFIC. Дослідники вивчали глобальний ринок чорної ікри.

Чому це важливо? Тому, що з 27 видів осетрових, внесених до червоного списку Міжнародного союзу охорони природи, 16 знаходяться під загрозою зникнення. Всі без винятку українські осетрові (їх у нас залишилося чотири, два види вже знищені) – в Червоній книзі.

Дослідження виявило цікаві факти. Перш за все, в більшості країн, де споживається чорна ікра, маркування її легального походження не є обов’язковим, хоча і багато з цих країн підписали Конвенцію про міжнародну торгівлю видами дикої фауни і флори, що перебувають під загрозою зникнення (CITES), яка передбачає таке маркування.

Це, на думку експертів, значно полегшує нелегальну торгівлю. І хоч в більшості випадків імпорт відбувається без зазначення країни походження ікри (81% при ввезенні до країн ЄС та у 95% випадків – до США), деякі висновки можна зробити з моніторингу походження нелегальної чорної ікри, наприклад, по кримінальних базах даних. Виявилося, що Україна, Росія та Іран стали сумнівними лідерами на чорному ринку.

Наприклад, якщо правоохоронці з 2010 по 2016 роки затримали в ЄС 186 партій з нелегальною ікрою з України, то з Росії – 154 партії, з Ірану – 25. Головні споживачі нелегальної чорної ікри в ЄС – Франція, Німеччина та Великобританія.

Експерти пропонують не тільки ввести обов’язкове маркування походження продукції для виробників чорної ікри, але й генетичну паспортизацію. Це дозволить дуже швидко визначити, звідки походить ікра – з легальної рибоферми чи з Азовського моря.

Вартість чорної ікри в Україні – близько 16 тисяч гривень за кілограм. Згідно з даними Державного агентства рибного господарства, 99,8% чорної ікри в Україні продається нелегально.
