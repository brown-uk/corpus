<id>A</id>
<author_surname>Єременко</author_surname>
<author_name>Ірина</author_name>
<title>Родом з народу. Один день з життя шерифа Виноградового</title>
<publ_in>Газета "Вгору"</publ_in>
<url>https://vgoru.org/index.php/politsiya-dlya-gromadi/item/38641-rodom-z-narodu-odyn-den-z-zhyttia-sheryfa-vynohradovoho</url>
<publ_part></publ_part>
<publ_place></publ_place>
<publisher></publisher>
<year>2019</year>
<pages></pages>
<length>882</length>
<alt_orth>0</alt_orth>
<errors></errors>
<comments>обстановку - ситуацію; більше чотирьох - понад чотири; більше п'ятнадцяти - понад п'ятнадцять; в дві - у дві; захоплюючим - захопливим; чоловік - осіб; в 2003 - у 2003; не в силах - неспроможний; обстановку - ситуацію; у інспектора - в інспектора; приступити до обов'язків - взятися за обов'язки; не в силах - не може; вирубка лісу - вирубування лісу; за незаконну вирубку - за незаконне вирубування; більше 2500 - більше за 2500; проводять прийом - приймають; їх горе-матерів - їхніх горе-матерів; ворогуючих сусідів - сусідів, що ворогують</comments>
<body>
На власному авто, у строгій формі, зшитій на замовлення, інспектор з охорони правопорядку, шериф Віктор Миколайович Путренко щодня намотує кілометри, контролюючи обстановку в населених пунктах ОТГ Виноградове і дбаючи про безпеку місцевих жителів.
У Виноградовому проживають більше чотирьох тисяч осіб. Село доглянуте, компактне, зі школою, дитсадком, храмом, що перебуває в процесі реконструкції, будинком культури, де торік зробили ремонт, і якому, за чутками, позаздрили жителі сусіднього заможного села Копані. Жителі Виноградового переважно займаються сільським господарством. І доволі успішно. Майже в кожному дворі є власне авто престижної марки. Тому, жартома, село називають Джипівкою.
На прізвисько Вусатий
Віктор Путренко працює шерифом більше п'ятнадцяти років. Щоправда, називати себе так він звички не має. Та й у народі його називають просто Миколайович або Вусатий. Місцевих жителів він знає в обличчя, а до заїжджих придивляється насторожено. І ось недавно затримав грабіжника.
- Бачу, іде вулицею якийсь неохайний чоловік, а в руках у нього смартфон вартістю в дві мої зарплати, - розповідає Віктор Путренко. - Зупинив його, попросив документи. Довелося затримати для з'ясування особи. Виявилося, що цього незнайомця не перший день шукають у сусідньому селі, де він незаконно розжився не тільки смартфоном, але й зимовими чоботами.
- Чуття шерифа спрацювало?
- (Сміється). Відчуваю себе героєм американського блокбастера. У нас у Виноградовому своє кіно. Правда, за сюжетом буває не менш захоплюючим...
Про Виноградівське «кіно» трохи пізніше, а поки що короткий екскурс. Створена рік тому об'єднана територіальна громада Виноградового входить до складу Олешківського району. Райцентр розташований за п'ятдесят кілометрів від ОТГ, обласний центр - за вісімдесят. На території громади розташовано сім сіл - Виноградове, Клини, Тарасівка, Рідне, Брилівка, Привітне, Мирне. Відстань між селами понад тридцять кілометрів. І на всю цю територію з населенням 11710 чоловік - один дільничний, майор поліції Сергій Шарій. Зрозуміло, що без громадських помічників правопорядку тут ніяк не обійтися.
Робота без бонусів
- Питання про громадських помічників постало в нас на порядку денному ще в 2003 році, - згадує секретар сільради Наталія Іванівна Корнійчук. - Один правоохоронець, природно, не в силах відстежувати обстановку на підконтрольній йому території і перебувати одночасно одразу в декількох місцях. Тому ми вирішили ввести в штат сільради інспекторів з охорони правопорядку - шерифів. Ними стали голови громадських формувань Віктор Миколайович Путренко і Анатолій Миколайович Приходько. Є у нас і ще одне вакантне місце шерифа. Зараз шукають гідну кандидатуру.
- Чи обов'язково за плечима шерифа повинна бути служба в органах? - поцікавилися ми у інспектора правопорядку Путренка.
- Зовсім не обов'язково. Я взагалі прийшов на цю посаду з сільськогосподарської сфери. Багато що дала свого часу армійська служба. Це дисципліна, фізпідготовка, витримка. Перед тим, як приступити до обов'язків громадського помічника дільничного, пройшов інструктаж при райвідділі. Тут треба зрозуміти і прийняти одне - кар'єрного росту і солідного матеріального бонусу наша робота не приносить. Іноді навіть односельці не вважають за потрібне сказати банальне «дякую» за надану допомогу. Буває прикро. Але коли розумієш, що людей, які потребують твого захисту, набагато більше, - поспішаєш на черговий виклик. І навіть дружина, яка переживає за мою безпеку, не в силах зупинити.
Зарплата - чотири з половиною тисячі, плюс преміальні бувають. Працювати доводиться з бездомними, наркозалежними, душевнохворими, колишніми ув'язненими. Це наш контингент - нікуди не дінешся. Робочий день ненормований. Трапляється, і серед ночі виїжджаєш на події.
Буду різати, буду бити
А події в херсонській глибинці, як ми вже говорили, бувають схожі на голлівудський блокбастер.
- Нещодавно серйозний інцидент трапився в сусідній Тарасівці, - згадує помічник дільничного Миколайович. - Уночі надійшов виклик від охоронця готельного комплексу «Вояж». Там розбушувалися кавказці. Розбили ресепшн, бігали по холу готелю з ножами і погрожували нашим дівчатам. У начальника охорони - травмат, у мене - кийок і наручники ... але нічого, упоралися, скрутили бешкетників і передали прибулим через годину оперативникам із райцентру. Затримані зараз перебувають у миколаївському СІЗО.
Грабежі, п'яні бійки, сімейні розбірки і навіть затримання злочинців випадають на долю сільських шерифів. З підвищенням тарифів на газ проблемою номер один в ОТГ Виноградове стала вирубка лісу. Цього року цивільні правоохоронці затримали й передали до рук правоохоронців за незаконну вирубку лісосмуги три великі угруповання.
- Раніше дільничний обслуговував трохи більше 2500 сільського населення. Зараз обслуговує 13-14 тисяч. Тому якщо хочеш, щоб у рідному селі панував спокій і порядок - менше скаржся «за прямими лініями», а бери і допомагай на добровільній основі, - переконаний шериф Миколайович.
Усі звернення важливі
Як зазначив перший заступник голови сільради ОТГ Виноградове Андрій Бідашка, наявність у штаті громадських помічників дільничного себе дуже виправдовує.
- У кожному населеному пункті ОТГ Виноградове в наших шерифів є кабінет, де вони проводять прийом громадян, розглядають скарги та заяви. Умови для роботи прийнятні, за винятком одного - немає службового транспорту. І щоб наші громадські працівники могли діяти оперативно, ми поставили собі за мету найближчим часом придбати авто, - ділиться Андрій Дмитрович. - Також розглядаємо варіант створення єдиного охоронного пункту з диспетчерською, сигналізацією, автомобілем. Так ми зможемо не тільки заощадити бюджет громади, але об'єднати і вдосконалити роботу всіх екстрених служб.
Після бесіди шериф Миколайович поспішив на своє робоче місце - в кабінет у будинку культури. Там його чекали скарги від обурених громадян, яким заважають спати п'яні бешкетники, листи від жалісливих селян, стурбованих долею малолітніх дітей-жебраків і їх горе-матерів, заяви від тих, що ділять вишню на межі земельних ділянок ворогуючих сусідів. Він вчитувався в кожне звернення і ретельно його розбирав. Адже дільничний через надмірну завантаженість не завжди може вчасно відреагувати на сигнал, а ось його помічник прийти на допомогу своїм односельцям просто зобов'язаний!
</body>