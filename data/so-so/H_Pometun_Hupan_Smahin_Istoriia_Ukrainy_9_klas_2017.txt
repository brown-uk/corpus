
Реформи другої половини XIX ст. спричинили розвиток ринкових відносин, сприяли завершенню промислового перевороту в Україні.
Мануфактурне виробництво замінювалось фабрично-заводським з використанням найманої робочої сили й парових машин, а потім і двигунів внутрішнього згоряння та електричних.
Особливо швидкими темпами розвивалися вугільна, залізорудна та металургійна промисловості. Наприкінці 90-х років Україна давала понад половину загальноімперської виплавки чавуну, трохи менше половини заліза та сталі, 70 % прокату металів.
Завдяки цим змінам в Україні утворились великі промислові райони загальноросійського значення, до яких належали Донецький вугільно-металургійний, залізорудний Криворізький, Придніпровський металургійний і Нікопольський марганцевий.
Піднесення набули традиційні для України галузі харчової промисловості — цукрова (84 % загальноросійського виробництва цукру), горілчана, борошномельна. Зросло виробництво сільськогосподарських машин (більше половини від тих, що вироблялися в Росії).
Промислове виробництво потребувало надійних транспортних шляхів. Тому у другій половині XIX ст. в Україні розгорталося будівництво залізниць. З 1865 р. споруджено першу в Наддніпрянщині залізницю між Одесою та Балтою. У 1880–1890 рр. залізниці вже з’єднували основні міста України — Київ, Харків, Одесу, Полтаву, Вінницю, промислові центри Донбасу та Придніпров’я, чорноморські порти з портами Балтійського моря. Залізниці прискорили перевезення товарів, динамізували торгівлю. Це позитивно позначилося на зменшенні витрат на доставку вантажів і збільшило вивіз збіжжя за кордон.
Загалом Наддніпрянська Україна була одним із найрозвиненіших аграрних та індустріальних районів Російської імперії. Але при цьому модернізаційні процеси мали певні особливості:
Промисловий розвиток України носив однобічний, по суті колоніальний характер. Лише 15 % підприємств України виробляли готову продукцію, а всі інші тільки постачали сировину для виробництва такої продукції в Росії. Вартість російських готових товарів була високою, а ціни на українську сировину — низькими.
Формування економіки України відбувалося як частини економічного простору Російської імперії. Це проявлялося в розвиткові важкої індустрії й гальмуванні частини галузей легкої промисловості (полотняна, суконна та ін.), які конкурували з аналогічними виробництвами в інших регіонах імперії.
Розвиток української економіки базувався не на місцевому національному капіталі, а іноземному — російському, німецькому, англійському, французькому, бельгійському (80–90 %), що призводило до вивозу левової частки прибутків за кордон. Водночас це дозволило запровадити новітні техніку та технології, передові форми організації праці, залучити кваліфікований персонал.
Більш швидкі порівняно із загальноімперськими темпи розвитку індустрії, високий рівень концентрації виробництва, що сприяло швидкому зростанню великих підприємств.
Провідною галуззю економіки залишалося сільське господарство. Зміни в системі господарювання, пов’язані з розпадом традиційних форм поміщицького землекористування, сприяли піднесенню сільськогосподарського виробництва. За період від 1860 до 1887 р. посівні площі зросли в 1,5 рази. З одного боку, це свідчило про екстенсивний розвиток господарства, з іншого — було показником такого прогресивного явища, як освоєння земель півдня України.
Водночас із зростанням посівних площ збільшилось використання удосконалених знарядь праці, нових прийомів агротехніки та сільськогосподарських машин. Наприкінці 70-х років у господарствах України діяло майже 700 парових двигунів. Модернізація сільського господарства приводила до пришвидшення темпів його розвитку.
Проте в земельних відносинах продовжували зберігатися феодальні пережитки: поміщицьке землеволодіння, общинне землекористування, яке заважало селянам вільно розпоряджатися наділом, відробіткова система за користування поміщицькою землею, що полягала в обробітку поміщицької землі селянами їхнім реманентом.
Наймалися селяни переважно за гроші чи хліб у борг, зобов’язуючись потім відробити. Більшість селян не мала можливості придбати ані додаткову землю, ані сільськогосподарську техніку. Використання вільнонайманої праці переважало в господарствах Правобережжя й Південної України, а на Лівобережжі були поширені обидві системи.
2. Урбанізація.
Процес урбанізації на території України розпочався в XIX ст. й особливо прискорився після реформ 1860–1870-х рр. та початку швидкого розвитку промисловості. За рівнем урбанізації виділявся південь України, де частка міських жителів наприкінці ХІХ ст. становила 21 % (1319 тис. осіб), й особливо Херсонська губернія — 29 %.
З’явилися великі адміністративно-торгово-промислові центри (Одеса, Харків, Катеринослав (сучасна назва Дніпро), Київ, Миколаїв, Кременчук, Черкаси) і нові міські поселення на залізничних вузлах, біля шахт у Донбасі. Витіснення ярмаркового торгу постійною торгівлею спричинило формування спеціалізованих торгових міст, таких як Бердичів, Умань та ін.
Протягом цього часу відбувалося збільшення чисельності населення міст. Якщо до реформи 1861 р. лише Одеса мала понад 100 тис. жителів, то на кінець XIX ст. було вже чотири великі міста: Одеса (понад 400 тис.), Київ (250 тис.), Харків (175 тис.), Катеринослав (115 тис.).
Покращувався благоустрій міст. Активніше відбувалась їх забудова кам’яними будинками в три, чотири або навіть п’ять поверхів. У містах з’являється електричне освітлення, ліфти, телефон, водогін, вимощені вулиці.
Саме тут відкривалися офіси банкірів і торговців, великі крамниці, ресторани та готелі. Засновувалися університети й гімназії, працювали наукові товариства, театри та музеї.
Проте життя тих губернських і повітових міст, які не перетворилися на промислові й торговельні центри, змінилося мало.
3. Зміни в етносоціальній структурі суспільства
Упродовж XIX ст. населення України в межах Російської імперії зросло втричі (із 7,7 до 23,4 млн осіб). Таку динаміку спричинив не лише природний приріст, а й міграції етнічних груп. Міграційна політика царизму стала одним з важливих важелів інтеграції України до складу імперії. Російський царизм пільгами й привілеями заохочував заселення української території, особливо південної частини, представниками інших етнічних груп: сербами, німцями, греками, болгарами тощо. 
Це спричинило глибокі зміни в етнічній структурі міського населення, де українці наприкінці XIX ст. становили не більше третини. У цей період значно збільшилася чисельність росіян — до майже 12 %. Найбільше їх було серед дворян, чиновників, військових, студентів, купців й робітників на Лівобережжі й півдні України. Найбільший приріст серед національних меншин спостерігався в євреїв. Наприкінці XIX ст. євреї становили в українських губерніях  8 % усього населення й 33 % — міського. Показники у Правобережній Україні, яка за царським законодавством здавна входила до так званої смуги осілості євреїв (тільки там їм дозволялося селитися на постійне проживання), були ще вищими — відповідно 12,5 і 80 %. В умовах утвердження ринкових відносин євреї здебільшого займалися торгівлею, ремеслом та підприємництвом. Багато євреїв поповнили також лави робітництва й інтелігенції. 
Чисельність німців у народонаселенні України в той час сягала 378 тис. осіб. За кількістю вони посідали четверте місце й поступалися лише українцям, росіянам та євреям. На момент всеросійського перепису 1897 р. в українських губерніях проживали й інші етнічні групи: молдавани, болгари, греки, білоруси, чехи. 
Поступових трансформацій зазнавала й соціальна структура населення, насамперед українських міст. Дворяни активно поповнювали лави чиновництва та інтелігенції, втягувались до підприємницької діяльності. Головним джерелом поповнення чисельності міської буржуазії України було купецтво, яке відігравало важливу роль в економічному житті міст, особливо в торгівлі, здійсненні фінансових операцій. 
Чималу частину городян становили представники міщанського стану, які в модерну добу частіше перетворювалися на дрібних домовласників і торговців. 
Промислове робітництво формувалося також за рахунок дрібних ремісників, які все більше розорювалися й поступово перетворювалися на найманих робітників. Унаслідок інтенсивного використання машин відбувалося активне залучення до фабрично-заводської промисловості дітей та жінок, праця яких оцінювалася вдвічі-тричі дешевше, ніж чоловіків. В українських губерніях відсоток жінок і дітей у промисловості коливався від 19,3 до 33 %.
Проаналізуйте статистичні дані, подані в таблиці «Загальна чисельність робітництва в Україні в 1897 р.», і поясніть, якими зрушеннями в економіці вони були обумовлені.  
Перехід від ручної праці до машинної різко змінив структуру й кваліфікацію робітничих кадрів у промисловості: виділилася верхівка кваліфікованих технічних кадрів і технічних керівників.
Перевірте себе
1. Спираючись на карту 4, розкажіть про модернізаційні зміни у промисловості й сільському господарстві. 
2. Як змінилися українські міста? 
3. Спираючись на карту 4, розкажіть про розвиток залізничного транспорту. 
4. Які зміни відбулися в соціальній та етнічній структурі суспільства? 
5. Схарактеризуйте особливості соціально-економічних зрушень в українських землях у пореформенний період, використовуючи карту 4. 
6. Поясніть на прикладах роль і місце українських земель у господарському житті Російської імперії. 
7. Зазначте особливості розвитку українських міст у другій половині XIX ст. 
Домашнє завдання 
1. Схарактеризуйте економічну політику російського уряду щодо українських земель. Доведіть, що вона мала колоніальний характер. 
2. Складіть у зошитах порівняльну таблицю «Особливості економічного розвитку Наддніпрянщини в ХІХ ст.». Можете скористатися запропонованою формою.  
§ 18 Відродження українського національного руху наприкінці 50-х — на початку 60-х років ХІХ ст. 
1. Початок громадівського руху. Хлопомани 
Чим було зумовлено піднесення українського руху наприкінці 50-х — на початку 60-х років? У яких організаційних формах існував цей рух і які були його особливості?  
Реформи середини XIX ст. сприяли лібералізації суспільно-політичного життя і зростанню чисельності інтелігенції, яка, прагнучи модернізувати Російську імперію, неминуче ставала в опозицію до влади. 
Інтелігенція (від лат. intelligent — «знавець») — соціальна група, до якої належать особи, професійно зайняті розумовою працею в різних галузях культури, освіти, науки, виробництва. 
Свою роль частина української інтелігенції вбачала у виборюванні Україною власної автономії, досягнення якої пов’язувалося насамперед із просуванням національної ідеї та просвітою народу.
Одним із центрів відродження національного руху стала столиця Російської імперії Петербург, де мешкало чимало української громади. 1859 р. українські діячі Петербурга створили першу Українську громаду — культурно-освітнє товариство, що мало на меті популяризацію національної ідеї через видання книжок, журналів, проведення вечорів. 
Започаткований у 1861 р. український часопис «Основа» друкував твори художньої літератури, історичні праці, документи, спогади, публіцистику тощо. Тут уперше опубліковано низку поезій Т. Шевченка. Незважаючи на своє недовге 22-місячне існування (був заборонений царською цензурою), часопис сприяв зростанню національної свідомості українців. 
Уже 1861 р. з’явилися громади в Києві, згодом у Харкові, Полтаві, Чернігові та Одесі. Полем діяльності для громад стали недільні школи, наукові установи та видавнича справа. 
Одним із проявів громадівства став рух хлопоманів (від польськ.: chlop — «селянин») — відгалуження українського культурно-національного руху Правобережної України кінця 50-х — початку 60-х років ХІХ ст. Представники цього руху походили переважно з польських і спольщених українських шляхетських родин. Однак, прагнучи демократизації суспільних відносин та служіння народові, серед якого жили, хлопомани відмовлялись від польської культури й переходили на бік українства. Вони доводили свою українськість тим, що вдягалися в народний одяг, спілкувалися й писали українською мовою, дотримувалися народних звичаїв, брали участь у селянських святах.  
У чому полягали переконання ідейного натхненника хлопоманства В. Антоновича та його прибічників? Чому він звертається до польських шляхтичів?
Серед активних діячів хлопоманства були також Тадей Рильський (батько відомого поета), Павло Чубинський, В’ячеслав Липинський та ін. Під час студентських канікул учасники молодіжного руху пішки мандрували Україною, аби краще «пізнати її людність». Студенти вивчали селянський побут, розповідали слухачам про славне минуле України, злиденне становище селян та можливості його покращення. Така діяльність тривала до 1860 р., але ходіння в народ було малоефективним. Сільська влада й поліція переслідували хлопоманів. 
Окрім подорожей Україною хлопомани влаштовували зібрання, випускали рукописний журнал та заснували 1859 р. школу, де зібрали 15 бідних юнаків, котрих «вчили в національному напрямі». Вони утримували учнів на свій кошт, самі викладали, писали підручники українською мовою. Розміщувалася вона в будинку, де мешкало подружжя Антоновичів.  
2. Діяльність Київської громади 
У чому полягало значення діяльності Київської громади? 
Уже в 1861 р. колишні діячі гуртка хлопоманів, разом з викладачами та студентами Київського університету (серед них були етнограф й автор тексту Державного Гімну України Павло Чубинський, філолог Павло Житецький, Іван Касьяненко, Михайло Драгоманов та ін.), утворили нову українську Київську громаду. 
На 1862 р. вона налічувала близько 200 членів. Діяльність її була легальною й культурницькою. Громадівці створювали недільні школи для навчання дорослих, які підтримала демократично налаштована українська інтелігенція. Мережа недільних шкіл покликана була протистояти не тільки русифікації, а й польсько-шляхетському впливу на шкільництво Правобережної України. 
Як оцінювалася в жандармському звіті діяльність Київської громади? Якою, на думку жандармів, була основна мета діяльності громади та хто її підтримував? 
Важливим у їхній діяльності стало написання українських підручників і популярних книг для народу переважно історичної тематики. Також вони поширювали серед народу твори Тараса Шевченка та інших письменників. 
Одним із провідників та ідейних натхненників громадівського руху був видатний український історик Володимир Антонович. 
Які факти біографії Володимира Антоновича вас зацікавили? Як ви оцінюєте його діяльність? 
У своїй роботі Київська громада зміцнювала зв’язки з громадами різних міст. Відчуваючи свою слабкість і розпорошеність, українські громадівці прагнули до об’єднання у всеукраїнську організацію з метою посилювати свій вплив на українське національне відродження, намагалися поширити українофільські ідеї із середовища виключно «інтелігентського до широких народних мас». 
3. Польське повстання 1863–1864-х рр. та його наслідки для України 
Якою була участь українського населення в Польському повстанні 1863–1864 рр.? Як вплинуло це повстання на Україну? 
У 1863–1864 рр. Правобережна Україна стала одним із районів, де розгорталися події Польського національно-визвольного повстання. Упродовж тривалого часу його готував Центральний національний комітет у Варшаві, що мав тісні зв’язки з польською еміграцією в Західній Європі. Повстанці прагнули звільнення Польщі з-під російської влади, відновлення Польської держави в межах 1772 р. 
До підготовки повстання долучилися й члени Комітету російських офіцерів у Польщі, одним із засновників якого був українець Андрій Потебня. Активним учасником польського повстання був й український суспільний діяч, полковник Андрій Красовський, який за пропаганду серед солдат і селян був засуджений до 12 років каторги. 
У 1863 р., за розпорядженням Центрального національного комітету, повстанські підрозділи напали на російські гарнізони в Королівстві  Польському й завдали їм значних втрат. На бік повсталих перейшла незначна частина солдатів й офіцерів російської армії та діячів російської народницької організації «Земля і воля».  
