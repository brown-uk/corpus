
Щоденна годівля корів протягом усього року значною мірою залежить від кількох днів, коли заготовлюється грубий корм. Чим він кращий, тим простіше балансувати раціони й забезпечувати стабільне виробництво молока. Заготівля кукурудзяного чи будь-якого іншого силосу — це ланцюжок однаково важливих технологічних прийомів. Якщо неправильно виконати бодай один, наступні вже не врятують. Британський експерт із силосування доктор Дейв Девіс переконаний, що цього можна уникнути, якщо краще розуміти, що відбувається з рослиною, зеленою масою і як проходить процес ферментації. Своїми знаннями та досвідом заготівлі силосу він поділився під час практичного семінару в ТДВ «Терезине» (Білоцерківський р-н, Київська обл.), організованого Посольством Великобританії.
В основі — мікробіологія
Хоча більшість скаже, що силос потрібен для годівлі корів, кінцевою метою його використання є рентабельне виробництво молока. Корів можна нагодувати і силосом низької якості, але вони не дадуть бажаної кількості молока. Тому слід добре розуміти, що відбувається з кормом під час його закладання на зберігання і до моменту згодовування. Прийнято виділяти три фази ферментації:
•аеробну;
•анаеробну;
•вторинну анаеробну.
Нещодавнє дослідження 200 молочних ферм Великобританії показало, що втрати сухої речовини в силососховищах сягають 25–45%, починаючи з моменту закладання зеленої маси й до згодовування готового силосу коровам. Найбільші втрати виникають під час аеробної фази, коли в результаті окислення цукрів утворюється двоокис вуглецю (CO2), а також під час відкриття та забору корму, коли кисень проникає всередину силосованої маси й активує дію дріжджів та плісеневих грибків. Останні швидко розкладають молочну кислоту, внаслідок чого повторно утворюється двоокис вуглецю.
Часто саме цим втратам сухої речовини фермери не приділяють достатньо уваги, що підтверджують результати іншого досліду на одній із британських ферм. На момент скошування вміст цукру в зеленій масі становив 22,9%, але через 36 годин, коли її заклали в силосну траншею, він зменшився до 18,7%. Що було втрачено? Частина молекул цукру перетворилася на розчинний у воді вуглекислий газ. Аналіз зразків показав, що вміст деяких компонентів збільшився під час збирання зеленої маси, зокрема золи та НДК. Саме вони погано перетравлюються, довше затримуються в рубці корови. Відповідно зменшується споживання корму, а з ним молочна продуктивність.
