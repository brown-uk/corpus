
2020 рік пророкує нам поширення 5G та нового стандарту бездротового підключення  Wi-Fi 6. І якщо в Україні ситуація з 5G складніша, з огляду на проблеми з розподілом GSM-частот, то новий Wi-Fi 6 незабаром може стати непоганою альтернативою для користувачів, яким не вистачає швидкості підключення. 
У вересні 2019-го Wi-Fi Alliance офіційно заявив про запуск нового покоління бездротової передачі інформації Wi-Fi 6. І це чудова новина, адже сьогоднішній стандарт Wi-Fi 5, який затвердили наприкінці 2014-го, забезпечує швидкість передачі інформації до 6,77 Гбіт/сек (846 Мб/сек) й досі є найпоширенішим у світі. 
Згідно з розрахунками максимальний показник Wi-Fi 6 становитиме 9,6 Гбіт/сек (приблизно 1,2 Гб/сек), що дасть можливість підключити до однієї точки доступу більше пристроїв та поліпшити захист від сторонніх атак. Ключовою зміною в Wi-Fi 6 є здатність технології управляти перевантаженими мережами, оскільки сьогодні до однієї точки доступу, як правило, підключені відразу кілька пристроїв, що погіршує їхню продуктивність. 
На відміну від Wi-Fi 5, нове покоління зможе працювати одночасно у двох діапазонах частот — 2,4 ГГц і 5 ГГц. Wi-Fi 6 підтримуватиме метод передачі інформації OFDMA (до речі, він працюватиме у парі з оновленою технологією просторового кодування MIMO). У 6-й версії до MIMO додали приставку MU (Multi-user), що означає можливість обміну даними відразу між декількома багатоантенними передавачами й приймачами без втрати швидкості. 
Не можемо обійти стороною й нову функцію Target Wake Time, яка дозволяє пристроям економити електроенергію й відключатися, коли ними не користуються. Умовно, можна буде налаштовувати режим сну для домашньої або корпоративної мережі, щоб через Wi-Fi не передавалися дані, наприклад, у нічний час та зберігався заряд акумуляторів. З розвитком різних смарт-ґаджетів та IoT-пристроїв, які мають бути постійно підключеними до Wi-Fi, це допоможе заощадити електроенергію й оптимізувати завантаженість мережі. 
Підсумуємо. З розвитком Wi-Fi 6 швидкість передачі інформації суттєво збільшиться. Завдяки новому стандарту стане можливим одночасне підключення ще більшої кількості пристроїв, управління перенавантаженими мережами, зменшення втрати швидкості при одночасному обміні інформацією між пристроями, заощадження електроенергії та поліпшення захисту від можливих сторонніх атак. І це ще не усі привілеї нового стандарту та використання сучасних пристроїв. Далі цікавіше.
