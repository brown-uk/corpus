Слухаючи наше дихання...

Питання «Навіщо ми дихаємо?» ви можете поставити своїм друзям, батькам. Одержите приблизно такі міркування: «щоби жити», «щоби кров кисень розносила» (отут незрозуміло: розвага така у крові, чи що?), «так улаштовано в природі» та інше. Якщо ви почуєте, що «у процесі дихання утворюється енергія», то ми вас вітаємо: ви говорили з ерудитом. Так, дійсно, під час дихання утворюється надзвичайно необхідна будь-якій живій істоті енергія — щоби жити: рухатися, бачити, думати, рости та й розмножуватися, звичайно. Як же це відбувається?

Зі шкільного курсу хімії (і з нашої першої статті) ви знаєте, що Оксиген — окисник, а процеси окиснення відбуваються з виділенням енергії. Але якщо є окисник, мають бути речовини, які окиснюються, тобто відновники. Ці речовини — продукти харчування, ми їх регулярно доправляємо організму на сніданок, обід і вечерю, а також у проміжках між ними. «Енергетично багаті» речовини (жири, білки й вуглеводи) в організмі окиснюються до простіших та «бідніших» на енергію воду й вуглекислий газ, у результаті чого вивільняється енергія. Ці процеси відбуваються за безпосередньої участі кисню. І отут потрібно згадати про енергетичний обмін глюкози зі шкільного курсу біології: у безкисневому етапі утворюються дві молекули АТФ, у кисневому — 36. Без дихання нормальний метаболізм неможливий.

Окиснення в клітині відбувається поступово, досить повільно, але безперервно й суворо контрольовано (інакше живий організм не зміг би витримати перегріву та загинув). Частина енергії виділяється у вигляді тепла, частина запасається у вигляді АТФ, і вже ці молекули пізніше використовуються як «енергетична база» для синтезу, поділу клітин та інших не менш важливих процесів.

Оксигенова еволюція

Наявність кисню в атмосфері визначило характер еволюції. Звідкіля ж кисень узагалі з’явився в атмосфері нашої планети? Скоріше за все це сталося ще 2,8 млрд років тому. Його виробниками були перші фотосинтезувальні організми. Вважають, що 2 млрд років тому атмосфера вже містила 1 % кисню. І ще одна точка зору на збагачення атмосфери нашої планети киснем — це, як не дивно, вулканічна діяльність.

Одноклітинні тварини й рослини навчилися одержувати кисень безпосередньо з навколишнього середовища (повітря чи води), де його концентрація вища, ніж у клітинах, за рахунок дифузії. А вже клітина використовує кисень на синтез тієї самої АТФ. Більш складні багатоклітинні організми обзавелися цілою складною системою для циркуляції кисню до всіх (навіть найвіддаленіших від поверхні тіла) клітин організму. Це кровоносна система. Але й тут відбувається та сама дифузія кисню з циркулюючої рідини (крові) до клітини. «Кисень — це життя!» — до цієї емоційної заяви будь-який хімік додасть: «Якщо він розведений інертним газом, азотом наприклад». Звичайно, дихати чистим киснем не можна. Як окисник, він руйнує органічні речовини, з яких ми з вами складаємося. Це зазвичай спричиняє смерть, щоправда, у разі отруєння киснем людина спочатку відчує ейфорію, щастя, але навряд чи це її втішить.

Знову-таки в процесі еволюції так вдало склалося, що в повітрі кисню всього лише приблизно п’ята частина, решта — азот і деякі інші речовини. (Про це ми писали в № 2 і 7 нашого журналу.)

Тож на запитання «Що ми вдихаємо?» у жодному разі не можна відповідати: «Кисень». І видихаємо не вуглекислий газ (звичайно, якщо ви не дракон). Вдихання чистого кисню практикують тільки в медицині й на дуже обмежений час. Про лікувальні властивості кисню ми напишемо в наступних номерах нашого журналу.

Сучасна людина вдихає повітря, яке містить приблизно 21 % кисню і 0,03 % вуглекислого газу. У повітрі, яке ми видихаємо, міститься 16 % кисню і 3,7–4 % вуглекислого газу. Порушення оптимального балансу між киснем і вуглекислим газом безпосередньо впливає на здоров’я та самопочуття людини. У великих містах кількість кисню в повітрі може знижуватися до 18 %, а за несприятливих метеорологічних умов — до 12–15 %. Нестачу кисню людина починає відчувати вже в разі його зниження в атмосфері до 18 %, а критичними для життя є 7 %. У спокійному стані, лежачи, людина споживає за добу 400–500 літрів кисню (16–21 літрів за годину), роблячи 12–20 вдихів і видихів за хвилину. Для порівняння: частота дихання коня — 12 дихальних рухів за хвилину, пацюка — 60, а канарки — 108.

Є організми, яким кисень не потрібний, — це анаероби, наприклад облігатні паразити (вони можуть існувати лише в організмі хазяїна). Для них кисень — отрута в будь-якій концентрації, тому його використовують для дезінфекції.

Хемопротеїни

Еволюція засвоєння кисню йде своєю чергою, і сьогодні вже створено спеціальні білки, які містять атоми Феруму та Купруму, — хемопротеїни. Ці речовини дозволяють ще ефективніше та якісніше доправляти кисень до клітин. Хемопротеїни здатні дуже легко приєднувати електрони й віддавати їх, тобто відновлюватися й окиснюватися. До хемопротеїнів належить, наприклад, гемоглобін і міоглобін. Гемоглобін може зв’язувати й кисень, і вуглекислий газ. Якщо тканина містить велику кількість вуглекислого газу, він з’єднується з гемоглобіном, що позбувся кисню.

Міоглобін — така собі «комора» кисню, але міститься він у скелетних і серцевих м’язах. Запасати чи виробляти кисень людина, на жаль, не навчилася. А його вона потребує значно більше, ніж їжі та води. Життя без кисню для більшості організмів неможливе.
