Я вибрався на свіже повітря. Від обговорень можливої постановки п'єси, якої ніхто не читав, голова йшла обертом.

Був теплий вечір — перша звістка весни. Котеджі підсвічувалися вигадливими білими кулями, які ніби проростали з землі. Де-не-де в хащах виднілися авангардні двометрові скульптури — синій кінь, червона птаха, рожеві зайці. Біля кожної зі скульптур окрема табличка: «Якщо вам сподобався цей твір мистецтва, можете замовити його на рецепції. Вартість — 25 тис. грн.» Я присвиснув і рушив далі.

Тепле сяйво круглих ліхтарів створювало затишну атмосферу.

На дитячому майданчику хтось катався на гойдалці. То була Іра:
— Привіт!
— О, привіт! — відповіла Іра і хотіла пригальмувати гойдалку. — Тебе покатати?

Ми ще не говорили до цього один на один. І перехід на «ти» був надто різким. Секунду вона вагалася, але відповіла:
— Давай.

Гойдалка рипнула, вона запитала:
— Як тобі сьогоднішній день?
— Дуже незвично. Особливо віра в те, що в простій вдумливій розмові є якийсь особливий сенс.

Іра посміхнулася.
— Чому посміхаєшся? — запитав я, ловлячи і відпускаючи гойдалку.
— Зазвичай, у більшості учасників Семінару виникають саме такі відчуття. Правда, тобі легше, ніж іншим.
— Чому?
— Бо ти хоч тексти прочитав, — її посмішка стала ширшою.

Повисла пауза. Порипувала гойдалка.

Я перебирав питання, на які не отримав би односкладної відповіді.
— Скажи, чому це все називається вулицею Совєтською? І GPS так дивно її позначає.

Вона зіскочила з гойдалки.
— Раніше тут був дитячий табір. Ось ці кучкування, що називають тепер «альпійським селом», — вона повела рукою в бік, де стояли купки елітних садиб зі зрубу, — це колишні піонерські сараї. Он там, де зараз ресторан, була їдальня. На одній зі старих фотографій є момент, як діти, тримаючись за руки, весело чимчикують туди.

Я слухав її голос, і реальність ставала прозорою. Крихкою. У вечірньому світлі розмивалися обриси будівель та будинків. Крізь них проглядалися сірі обшарпані привиди піонерського минулого.

Повіяло холодом.
— Тут трохи далі, штучне озеро, яке спустили на зиму. Там був басейн для найменших жабенят.

Ми йшли алеєю. Я, наче турист, крутив головою.
— Де стайня, раніше була маленька ферма, яка підгодовувала табір.
— І це все вулиця Совєтська?
— Так. Ці всі гектари і садиби за документацією є кількома сараями на закинутій вулиці Совєтській. «Адмірал» фактично годує всі Терновці.

Ми підійшли до дивної каплички у глибині алеї. Іра, випереджаючи моє питання, сказала:
— Ще один відголосок минулого. Тепер частина стратегічного партнерства «Астри» та «Адмірала».

Споруда мала дивну форму. Ніби величезний цільний шмат каменю, вирваний зі скелі. Всередині шматка і видовбали простір, в якому була капличка. Система софітів, розвішаних довкола на деревах, направляла світло у вітражі.
— До вулиці Совєтської на цьому місці було поселення. І монастир. Але в 30-х енкаведешники вирізали всіх.

Пласти реальностей, минулого і майбутнього, розмивалися, перетворюючись на стереомалюнок.

Ставало дедалі холодніше.
— Монастир?
— Знаєш, версії різняться. Але всі сходяться на тому, що тут особливе енергетичне місце. Кажуть, тут був орден терновців. Старців, котрі говорили з мертвими і відали таємниці. У найфантастичніших версіях і вигадках зустрічаються згадки про їхні зв'язки з Америкою, Італією, Францією...
— Майже як «Астра».
— Так, якось так. Але це XVII—XVIII століття. Складно уявити, які то могли бути контакти.
— А ця капличка? Її не зруйнували?
— Совєти вирізали всіх. На фотографіях видно, що старців катували. Палали вогнища, комусь зі старців вбили кілок у груди, наче якійсь нечисті, — тієї миті в її очах були не тільки біль і сум, а й відблиски смолоскипів, від яких запалали Терновці. Для неї це була не історія, а реальність, яку вона проживала. — Вони все зрівняли. З каплиці зробили зерносховище.
— З такою брилою складно щось зробити.

Тінь посмішки майнула на її обличчі.
— В середині 90-х Юхим Євгенович повернувся до України. Одна з його заповітних мрій була відродити Терновці.
— А як щодо монастиря?

Іра секунду вагалася, чи можна розповідати мені ще щось.
— Монастир міг би відновитися, як історична складова селища. Та на той час територію піонертабору вже перекупили...
— І почали закладати «альпійське село».

Вона кивнула.
— Поганий той піонер, який не мріє стати адміралом, — додав я.
— Каплицю відновили за описами і фотографіями. Спеціалісти, щоправда, були трохи шоковані фресками, та Юхим Євгенович наполіг на реставрації один в один.
— Там відчинено? Сходімо, подивімося!

Шви реальності затріщали, ніби електричний розряд ударив поруч.
— Медіаторам туди не можна.
— Та ладно. Ти це кинь, — відповів я.

Серйозний вираз на її обличчі застерігав, але якийсь підлітковий азарт під'юджував мене.
— Нічого ж не трапиться. У цей цукровий, — я кинув оком на капличку, — гаразд, цей кам’яний будиночок діткам краще ходити парами.
— Нам заборонено. Медіатори не мають права переступати поріг каплички терновців, — іншим, майже металічним голосом відрубала Іра.

За секунду вираз обличчя змінився, наче їй було соромно за свої слова.
— Іди подивись, а ми завтра поговоримо. Бувай.

Вона швидко пішла темною алеєю в бік головного корпусу.

Кам’яний застиглий мішок каплиці манив мене. І я не мав сил опиратися цьому наказу.

Вони не приховували своєї присутності. Підказки і знаки супроводжують нас усе життя. Одначе реальність настільки фантастична, що не вистачить віри повірити в неї. В її правдивість.

Тому простіше вірити, що все ілюзія, все вигадка.

Ззовні вузька, видовжена капличка всередині розгалужувалася величезним залом. За порогом був уже інший світ, ізольований від зовнішнього. Згодом, якось опинившись у ревербераційній камері, де стіни поглинали всі звуки і вуха наче закладало ватою, я відразу згадав відчуття від каплиці.

Стіни підсвічували червоними софітами. Величне червоне світло струменіло стінами, фарбуючи все кров’ю.

Вівтаря та іконостасу не було. Ікон теж. Але велич каплиці створювала відчуття, що весь простір і є вівтарем. Сама реальність ніби вивищується і стає ближчою до небесних сфер.

Я підійшов ближче до стін. У потоках червоного світла розрізнялися малюнки. Неперервною сув'яззю від стіни до стіни петляли мініатюрні, примітивні зображення тортур. Так, наче життя для того, хто малював ці зображення, було неперервним болем. І кожен день був іще однією мандрівкою колами пекла. Ця історія не мала ні початку, ні кінця. Як і сама боротьба за життя і душі.

Тіло розрізалося навпіл. З нього виймали щось примарне. Певно, душу. Її смажили на вогні. Варили в чані. Різали на шматки і подавали на стіл. Відрізали голову. Розбивали череп. Діставали мізки. Смажили на вогні. Варили в чані. Смакували по кусню.

Тіло розрізалося навпіл. Душу саджали на повідок. Як собаку. Чи, пак, корову. Душу викручували, витряхували, висмоктували з неї по краплині життя.

Душі заганялися в зграю. Їх впрягали в упряжку. Вони тягли вози, які нагадували сузір'я Малої Ведмедиці. Ніби вози тяглися небом.

Відрізали голову. Пробивали в ній дірки. Вставляли соломинки і поволі тягнули мізки. Коктейлі в особливих посудинах.

Кожна історія, кожен малюнок був рецептом приготування. Але не плоті людини. Її душі. Наче кухарі могли витиснути з людини саму її сутність. Добути екстракт того, чим є людина.

Під самою стелею, де малюють голуба з благою звісткою, було виведено зеленуваті вибляклі зображення химерних істот. Величезна жаба душила чоловіка, очі лізли на лоба. Душа скрапувала по краплині.

Кривавими хвилями історія поглинала мене, і жодна недитяча казка, жоден містичний путівник Львівщиною не могли передати жаху, що зароджувався в глибині тіла. Ніби боявся не я.

Боялася моя сутність. Бо полювання йшло за нею.

Я довго не міг заснути. Запитання. Самі запитання. «Астра» приховувала чимало лячних таємниць.

А ще було страшно. І не було з ким поговорити.

Бармен сказав, що учасники Семінару замість вечері добряче набралися.

Я зробив так само.

Мені снилася вистава, яку я ставив. Це був успіх.

Але щось важке тисло на груди. Не давало дихати. Душило. І слизьким язиком вилизувало вухо. І хотіло проникнути в голову, в саму свідомість.

Ранок вівторка був тяжким. І не тільки для мене. Рівно о 9.00 ввімкнувся телевізор. Щоправда, крім музичного каналу «Ностальжі», нічого не ловило. Ранок починався під «Фелічіту», яка застрягла в голові на ввесь день.

Пожужмлені обличчя «семінаристів», як ми почали називати одне одного, натякали на те, що філософський симпозіум затягнувся, а на «Антигону» просто не вистачило сил.

Сніданок вражав різноманіттям, але тяжке похмілля не сприяло апетитові.

Денис та Іра приязно посміхалися. Підбадьорювали нас.
— Тема друга. «Суспільство і права індивіда», — здається, тієї миті не тільки одному мені хотілося вибити Денису всі його сяйливі зуби.

Ранок починався з «Поетики» Аристотеля.
— Аристотель як шкідлива звичка, — сказав Петро.
— Аристотель як ранковий ритуал, — додав Павло.

Це був уривок про утворення сімей як складових держави. Схема господар-раб накидалася на шлюбне життя чоловіка і жінки та батьківських взаємин із дітьми. Один обов’язково підпорядковується іншому.

Менеджери найвищих ланок сприймали Аристотелеві тези за свої:
— Аристотель так і каже: нічого особистого, тільки бізнес. Раб — лиш інструмент, знаряддя в руках господаря, спрямоване на досягнення поставленої мети. «Одні з цих інструментів неживі, інші — живі», — зачитала Марина, знайшовши підтвердження власній філософії.

Ми всі — лиш інструменти.

Митці говорили про рабську свідомість і неможливість підкорити чиюсь волю, поставити на коліна.
— Не може стати на коліна той, хто й так валяється пикою в грязюці, — встряв Петро, поправляючи окуляри.

Денис зробив різкий рух попередження. Конфлікт, якщо такий і зачинався, було погашено в зародку.

Я говорив про вродженість рабського, інтуїтивно намацуючи шлях правди:
— Фактично Аристотель виводить ген «рабськості», який закладено у природі людини. «Одні призначені для панування, інші — для покори». Він називає це законом природи, який присутній в усіх живих істотах. Аристотель виводить це зі співіснування душі й тіла, де душа кориться...

Денис підняв руку, і розмова потекла далі. Ранкова втома відходила.

Ми говорили про благо, яке може мати раб від господаря. Аристотель пояснював це на прикладі домашньої худоби. Ми — на історії поліцаїв і пристосуванців до режиму. Раб — жива частина пана, «хоч і відокремлена, але частина його тіла». Жінки намагалися підняти питання про панування чоловіка над жінкою. Чоловіки тільки усміхалися.

Денис підняв руку.

Час вичерпано.

Ми просто отара, що стоїть у вольєрі. Домашня худоба, яка годує невидимого господаря. Худоба, яка ніколи не дізнається про існування вольєру.

Бо ніколи не пізнає іншого життя.

Далі був знову «Левіафан» Гоббса. Ми знову говорили про суспільне благо і конструювання заради інтересів усієї спільноти держави, цього величного Левіафана і «смертного Бога», як називає його Гоббс. Один із нав’язливих мотивів, що виникав ледь не на кожному обговоренні — порівняння спільноти людей із мурашником або вуликом. Чому, мовляв, ми не можемо побудувати таку органічну систему щастя, де кожен би займався своїм ділом на користь Матки? Гоббс чітко, у п’яти пунктах відповідає, чому ми НЕ можемо цього.

Але чого він так і не пояснює — це те, що ми і так трудимося на благо маток і, принаймні, групи семінаристів «Астра» в деякі моменти стають окремим організмом.

Якоїсь миті я зауважив, що ми всі сидимо однаково — закинувши праву ногу на ліву. Кожен мав свою функцію. Корився волі інших.

Вміння домовитися, піти на компроміс заради спільного блага — ще один ключовий мотив Семінару. Свого роду візуалізація ідеї суспільної угоди Жан-Жака Руссо. Початок його трактату — ще одна підказка, яка вкотре прагне вкласти істину у глухі вуха: «Людина народжується вільною, проте скрізь вона в кайданах, а той, хто вважає себе володарем інших, є навіть більшим рабом, аніж вони». Можливо, для менеджерів найвищих ланок і депутатів компроміси й домовленості не були проблемою, та свій максималізм і амбіції мені довелося заховати куди подалі. Кількість компромісів, прийнятих упродовж того безконечного тижня, перекривала всі інші рішення, що приймалися до і після цього.

Руссо говорить про свідоме рішення, що його приймає індивід, відмовляючись від своєї «природної свободи», здобуваючи «громадянську свободу».

Але від народження в нас усе одно немає жодного вибору.

Нам не залишають жодної рабської альтернативи.

Всі обідали одним великим колом. Піклувалися про жінок, допомагали старшим, передавали сіль, салати, спеції. Семінар моделював ситуацію ідеального суспільства, людей, об’єднаних розумінням спільного блага. Суспільства, в якому всі рівні, і навіть Петро і Павло не претендують на особливу увагу. Зголоднілі семінаристи, які відреклися від сніданку, з вдячністю ділили обід, підтримуючи одне одного, випромінюючи щастя.

Модератори були з нами, тож я підливав Ірі сік і всіляко намагався її нагодувати. Іра посміхалася й дякувала. Про вчорашній вечір ми не говорили. Про каплицю терновців вона не розпитувала.

Ніна присіла першою на багряний килим з усюдисущою літерою «а». Поступово всі слідували за її прикладом, вибудовуючи затишне сімейне коло, схоже на сузір’я.

Каменем спотикання того дня була «Конституція» Пилипа Орлика.
— Гадаю, всі про неї чули, але оце нарешті була нагода прочитати її, першу конституцію у світі. Знаєте, це так по-українськи, — почала обговорення Ніна, — зробити якусь халтуру, а тоді патякати: ми винайшли перші ліки від раку, Україна — житниця Європи, наші чорноземи найчорноземистіші, — Ніна ледь вимовила це слово, — а самі засіюють усе рапсом і кукурудзою.

Ніна секунду вагалась і продовжила:
— Просто мені болить. Розумієте? Я до дідуся, коли їду в село, бачу, що вони роблять з полями. У мене просто слів немає. Дідусь каже, такого ніколи не було. Вони просто знищують ґрунти. А тоді ще і врожай не збирають взагалі. Все собі гниє там... Мені просто болить, — шепоче Ніна.

Зависає пауза. Хтось з-під лоба дивиться на депутата. Той вдягає маску публічного діяча, готового відбити будь-які провокації та звинуватити в усьому попередників.
— Так, це один із двох текстів у всьому семінарі, що стосуються українського контексту. І зачіпає він дуже сильно, — каже Петро, зблискуючи скельцями окулярів. — Як там кажуть? Українську історію без брому не можна читати? Я додав би, що без горілки і заспокійливого проживати її немає сил. Я був у легкому шоці, коли прочитав цю начебто «Конституцію», — він скорчив гримасу. — Ми тут читатимемо після цього відразу «Білль про права», — Петро зашурхотів паперами.

Денис підняв руку. Слово перейшло до Аліка.
— Так-так, особливо порівняно з «Біллем про права» цей документ видається повною нісенітницею. Там сформовано модель, яка чітко працює дотепер. Тут же — набір вихлястих фраз і вірувань у Божу допомогу.

Слово взяв депутат.
— Ви знаєте, що правилами Семінару заборонено апелювати до своєї професії та свого авторитету в певних сферах, — він зробив паузу, — і це той випадок, коли я щасливий, що є така заборона.

Столом прокотилися посмішки, але напруга не спадала.
— Тому можна говорити від себе як громадянина, а не політика. Найбільше мене дивує в цьому документі ось ця компромісність, про яку ми говоримо тут постійно. Обставини складаються так, що в Орлика немає вибору. Він має вирішувати: або — або. А мені як громадянину хочеться, щоби ми шукали свій, третій шлях, не пов’язаний із чужими претензіями.

Депутат замовкає. А його слова про третій шлях я не один раз згадуватиму під час подій, що назвали Євромайданом.
