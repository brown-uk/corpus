243 проекти були відібрані робочою групою для фінансування з громадського бюджету (бюджету участі).
Про це сьогодні, 12 липня, повідомив журналістам директор Департаменту у справах сім'ї, молоді та спорту Олексій Чубаров. 
За його словами, наступним етапом у рамках реалізації бюджету участі стане доопрацювання заявок. Протягом тижня автори відібраних проектів отримають повідомлення із зазначенням, що необхідно виправити або доробити в їх заявці.
«Всі проекти вже є на сайті «Портал харків'янина», і автори можуть їх побачити. До заявок прикладені висновки профільних департаментів. Людина повинна проаналізувати зазначені зауваження, зв'язатися з профільними департаментами, щоб уточнити, в чому конкретно полягають недоліки, і усунути їх. До проекту прикріплений відповідний контактний лист. Тільки після доопрацювання кожен з відібраних проектів буде пропущений в наступний етап, де за нього зможуть проголосувати харків'яни», - повідомив Олексій Чубаров. 
Зазначимо, всього на реалізацію бюджету участі харків'яни подали понад 300 проектів, 60 з яких були відхилені робочою групою. За словами голови Молодіжної ради при Харківському міському голові, члена робочої групи Сергія Лазарєва, головною причиною відмови стало те, що ці проекти не стосувалися компетенції органів місцевого самоврядування.
«Це були проекти, що стосуються екскурсій по Харківській області або ж пам'ятників архітектури, розташованих в області. Також були відхилені проекти, в яких не було опрацьовано бюджет і не було докладної деталізації. Крім того, деякі з заявок дублювали програму профільних департаментів, наприклад, реконструкція ДЮСШ, на що вже закладені кошти в міському бюджеті», - повідомив Сергій Лазарєв. 
Всі проекти, які пройдуть доопрацювання, будуть розміщені на «Порталі харків'янина» для подальшого голосування за них. Ті заявки, в яких залишаться недоліки, будуть відхилені. Однак напередодні голосування автори ініціатив зможуть внести останні корективи в візуальну частину проектів. 
За словами організаторів, будь-який житель Харкова зможе проголосувати за три проекти, які найбільш його зацікавили. Голосування заплановане на осінь.
