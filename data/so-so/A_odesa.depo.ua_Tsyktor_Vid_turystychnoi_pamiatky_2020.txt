<id>A</id>
<author_surname>Циктор</author_surname>
<author_name>Ольга</author_name>
<title>Від туристичної пам'ятки до символу "імпотентності влади": Що пережив танкер Delfi біля берегів Одеси; піднятті танкеру - піднятті танкера</title>
<publ_in>Depo.Одеса</publ_in>
<url>https://odesa.depo.ua/ukr/odesa/vid-turistichnoi-pamyatki-do-simvolu-impotentnosti-vladi-shcho-dovelos-prozhiti-tankeru-delfi-bilya-beregiv-odesi-202009101213694/</url>
<publ_part></publ_part>
<publ_place>Одеса</publ_place>
<publisher></publisher>
<year>2020</year>
<pages></pages>
<length>774</length>
<alt_orth>0</alt_orth>
<errors>виявилося неможливим - виявилося неможливо; двигуна танкеру - двигуна танкера; підняття танкеру - підняття танкера; суднопідйому - суднопідіймання; позбавитись танкеру - позбавитись танкера; в даній ситуації - в цій ситуації</errors>
<comments></comments>
<body>
<b>Майже рік пробув в акваторії Одеси затонулий танкер "Делфі", але місто нарешті розпрощалось з ним.</b>
Кожен таксист в Одесі знає, де в місті розташований пляж "Дельфін" із затонулим біля нього судном. Адже перші місяці після краху "Делфі" пригода приваблювала до місця події туристів, а судно стало справжньою цікавинкою Одеси. Проте після численних забруднень акваторії й безуспішних спроб підняти судно, воно швидко перетворилось на символ "імпотентності влади", на чому наголошували й президент України Володимир Зеленський, і мер Одеси Геннадій Труханов і десятки інших чиновників. Проте це не завадило численним політикам піаритись на піднятті потопельника так, ніби кожен із них особисто голими руками діставав його зі дна морського. Портал Depo.Одеса вирішив пригадати весь життєвий шлях танкеру "Делфі" біля берегів Одеси – від краху до підняття.
<b>Як усе починалося</b>
Увечері в четвер, 21 листопада, неподалік Одеси зазнав лиха невеликий суховантаж "Делфі" (IMO 8866266) під прапором Молдови. Судно прямувало до порту "Південний", але через значне погіршення погодних умов та великі хвилі його прибило до берега напроти пляжу "Дельфін". На борту скінчилось паливо й виникли проблеми з електрикою. Судно деякий час дрейфувало, а потім вдарилось об хвилеріз в районі пляжу "Дельфін", сіло кормою на мілину, і дрейф зупинився. 
На судні перебували троє членів екіпажу – громадян України. Команда до останнього не хотіла подати сигнал <foreign>SOS</foreign> і евакуюватися з судна. Чоловіки чекали на дозвіл від судновласника й відмовлялись від допомоги. А з власником зв'язатися виявилося неможливим, а ситуація стала погіршуватися. Рятувальні судна не змогли підійти через складні погодні умови. Йшлося навіть про допомогу з повітря. 
Уже на 14:50 22 листопада всіх трьох членів екіпажу врятували. Їх насильно витягали з наполовину затонулого судна, адже вони все ще відмовлялися посилати сигнал <foreign>SOS</foreign> без згоди судновласника. Останнім на берег рятувальники витягли капітана. Він був у важкому стані. Іншим членам надавали допомогу.
<b>Пляма на воді й репутації</b>
З самого початку чиновники запевняли – небезпечних речовин судно не перевозило, й загрози для екології воно не становить. Проте пізніше виявилось, що у перші години після того, як судно застрягло і перекинулося, стався розлив нафтопродуктів в системі двигуна танкеру. Фахівці зафіксували перевищення концентрації нафти в морі більш ніж в 150 разів – це результати аналізів станом на 22-23 листопада. До 24 листопада цей показник "зменшили" до 19-кратного перевищення.
Та це виявився далеко не останній викид шкідливих речовин в море. Викиди нафти фіксувались регулярно. 23 червня біля судна помітили велику масляну пляму. Танкер продовжував "текти", й через три дні, в розпал туристичного сезону, пляж "Дельфін" вирішили закрити.
<b>Тиждень довжиною у 293 дні</b>
Після краху судна в Одеській ОДА запевнили, що зніматимуть танкер з мілини за тиждень, якщо судновласник не зробить цього сам. Уже 2 грудня вдалося зв'язатися з власником танкера, який пообіцяв забрати судно своїм коштом, але не вказав, коли. Виявилось, що слово "дедлайн" для розуміння йому далось важко. Наприкінці січня він заявив, що прибере танкер упродовж місяця. Вже тоді стали підозрювати, що судновласник затягує процес ліквідації судна, що ставить під загрозу курортний сезон. 
Хоч якісь роботи з підняття танкеру почались лише в другій половині літа. 18 липня сталась перша спроба власника підняти суховантаж. Потім друга. Потім третя. Троси буксирів рвались, а танкер з місця не зрушувався ані на сантиметр. 20 липня скінчився останній дедлайн для власника й терпіння представників Адміністрації морських портів України, котрі почали вимагати, аби права на підйом судна передали їм. Для цього Одеська ОДА звернулась до Кабміну з проханням визнати ситуацію з танкером надзвичайною, аби АМПУ передали права на підйом за спрощеною процедурою. А тим часом танкер продовжував "текти".
<b>Дорогу професіоналам</b>
Право на виконання суднопідйому 21 липня перейшло до АМПУ. У Міністерстві інфраструктури ситуацію визнали надзвичайною. Після проведення тендеру до ліквідації судна залучили ТОВ "Краншип", ТОВ "Бруклін-Київ" профінансували роботи.
Танкер "Делфі" 9 місяців пролежав між кам’яною грядою та хвилеломом й був поставлений на рівний кіль 26 серпня. Так завершився перший етап робіт. На другому етапі судно оглянули й очистили від сміття, мулу й зайвих конструкцій. Фінальний етап завершився сьогодні, 10 вересня. Судно підняли й транспортували до Чорноморська.
На час написання матеріалу винних в трагедії (а ситуацію справді можна назвати екологічною та репутаційною трагедією) не покарано. Триває слідство, підозрюваним в якому проходить капітан судна. Йому закидають порушення правил експлуатації судна. Встановлюється причетність прикордонників, які допустили танкер в акваторію України з явними порушеннями. 
За своє одеське життя "Делфі" побачив безліч чиновників та депутатів. Мер Одеси Геннадій Труханов називав Міністерство інфраструктури "мафією", котра ніяк не хоче допомогти Одесі позбавитись танкеру. Своєю чергою, Міністерство звинувачувало Труханова в повній бездіяльності в даній ситуації. президент Зеленський взагалі назвав владу "імпотентною". Але на піднятті танкеру не знехтували попіаритись перед виборами всі. Численні стріми з місця подій на сторінках депутатів виглядають доволі респектабельно. Головне, що ніхто не згадує про те, що танкер біля Одеси пролежав майже 10 місяців, а збитків державі приніс більш як $15 тисяч.
</body>