
Під дією спалаху від прольоту і вибуху астероїда, теплового випромінювання й «вогняного дощу» виникали пожежі на території близько 100–300 тис. км2. Під час горіння тропічних лісів загальною масою 10 тис. Мт на цій площі вивільнилася енергія, еквівалентна 100 Гт, що лише в 1000 разів менше кінетичної енергії астероїда. Зазначена енергія стосується первинних пожеж. Під дією вітру пожежі могли розповсюджуватися на обох американських материках. 
Важливо те, що маса диму становить 1–10 % від маси палива, тобто при первинних пожежах вона досягала 0,1–1 тис. Мт. Водночас маса сажі (вуглецю) становить близько 33 % від маси диму, тобто 30–300 Мт. Дим ефективно розсіює сонячне випромінювання, а сажа його поглинає. Приклади сучасних відносно малоінтенсивних пожеж наведені на рис. 8. 
При сильному задимленні й поглинанні сонячного випромінювання сажею над територією пожежі може настати «астероїдна ніч». Для цього при первинних пожежах на території площею 100 тис. км2 достатньо, щоб у атмосферу було викинуто всього біля 0,3 Мт диму і 0,03 Мт сажі. У дійсності їхня маса була в 10 тис. разів більшою. Важливо зазначити, що такої кількості диму і сажі було досить, щоб спричинити «астероїдну зиму» на всій планеті, оскільки дим і сажа під дією вітру за 1–2 тижні рознеслися по всій земній кулі. Звичайно, певна частина диму і сажі випали разом з дощами. У будь-якому випадку «астероїдна ніч» навряд чи тривала більше року. 
Добре відомо, що при дуже сильних пожежах, до яких відноситься і горіння тропічних лісів, виникають вогняні смерчі з густиною потоку тепла в стратосферу в сотні кВт/м2. Для порівняння зазначимо, що густина потоку сонячної енергії дорівнює приблизно 1 кВт/м2. 
Вогняні смерчі, які супроводжували вибух астероїда, були настільки потужними, що виривали з корінням стометрові дерева. Під дією того ж вогняного смерчу горизонтальна швидкість розповсюдження пожеж сягала 10–20 м/с. При цьому за одну добу фронт горіння переміщувався на 1 тис. км. 
За тиждень ліси могли вигоріти на обох американських материках, площа яких складає близько 38 млн км2. Маса палива на них досягала 4 млн Мт, а кількість тепла при його згоранні – майже 1023 Дж, і є порівнянною за величиною з кінетичною енергією астероїда. В атмосферу, а саме в стратосферу, було викинуто 40–400 тис. Мт диму і близько 10–100 тис. Мт сажі. 
Якщо ж ліси вигоріли у більшій частині обох американських континентів, то маса диму і сажі була приблизно в 400 разів більшою. При цьому, безсумнівно, «астероїдна ніч» наступила в глобальних масштабах і тривала вона тижнями і більше. Процес фотосинтезу при цьому практично припинився, різко зменшилася маса кисню в атмосфері, а це шлях до загибелі флори, а потім і фауни. Дим і сажа, які попали в стратосферу, не вимивалися дощами, а дрейфували під дією глобальних вітрів уздовж земної поверхні, перемішуючись з повітрям. При об’ємі стратосферного повітря 1019 м3 концентрація диму, утвореного пожежами на американських материках, становила 4x10–6–4x10–5 кг/ м3, а сажі – біля 10–6–10–5 кг/ м3. 
Прозорість атмосфери для сонячного випромінювання залежить від концентрації диму і сажі. При критичному значенні, яке дорівнює приблизно 10–8–10–7 кг/м3, потік випромінювання завдяки його розсіюванню димом на поверхні планети зменшився на порядок, а при значенні 4x10–6–4x10–5 кг/м3 він практично дорівнював нулю. До цього потрібно додати ефект поглинання сонячного випромінювання сажею, критична концентрація якої складає близько 10–9–10–8 кг/ м3, що на три порядки менше концентрації, яка утворилася під час материкових пожеж. 
У результаті цих двох причин настало зниження температури поверхні планети на декілька десятків градусів, яке називається «астероїдна зима». Швидкість опускання мікронних і субмікронних часточок становила відповідно 3x10–4 і 3x10–6 м/с. При висоті закидання часточок, рівній 30 км, час опускання в полі сили тяжіння Землі близький до 3 і 300 років відповідно. У дійсності, за рахунок турбулентної дифузії й опускання часточок на висоту тропосфери, де вони вже можуть вимиватися дощовими потоками, час екранування земної поверхні зменшується до декількох діб і тижнів. Зниження температури повітря у тропіках, наприклад від 40 до 1°C, упродовж таких інтервалів часу не могло привести до загибелі всієї флори і фауни, яка вижила при пожежах на американських материках. Тим більше це справедливо для інших материків, де суперпожеж, спричинених вибухом астероїда, ймовірніше не було. 
Без сумніву, різке зниження концентрації кисню й збільшення концентрацій CO2 і CO мало згубні наслідки для всієї планети. Таким чином, якщо припустити, що всі ліси на американських материках повністю вигоріли, це в будь-якому разі не могло привести до повного знищення динозаврів на інших материках, у Світовому океані та в повітрі. 
Оцінимо можливість екранування сонячного випромінювання частинками продуктів вибуху астероїда. Загальна маса продуктів, яка була викинута вибуховою хвилею, становила близько 4x1015 кг. Приблизно 10 %, тобто біля 4x1014 кг, із них могли припадати на мікронні й субмікронні частинки. Внаслідок теплової конвекції розігрітого повітря, яке називають «терміком», і розвитку плюму ці часточки могли бути закинуті на висоту в сотні кілометрів над поверхнею Землі, де відсутня турбулентна дифузія, а отже, час осідання часточок визначається тільки їх вагою. При об’ємі атмосферного газу з часточками 1020 м3, середня їх концентрація була приблизно 4x10–6 кг/м3. Ця величина значно перевищувала критичне значення концентрації (близько 10–8–10–7 кг/м3). При цьому потік сонячного випромінювання на поверхні планети зменшився практично до нуля. А ось це вже могло спричинити «астероїдну зиму». 
Якщо ж висота терміка не перевищувала 100 км, час осідання мікронних і субмікронних часточок під дією турбулентної дифузії різко скорочувався до 30–40 діб. Звичайно, цього часу достатньо, щоб у результаті падіння температури на десятки градусів і майже цілковитого припинення фотосинтезу в глобальних масштабах на планеті почалися незворотні процеси. Такі процеси мали б місце, якщо б маса мікронних і субмікронних часточок складала не 10 %, а всього лише 0,1 % від маси продуктів вибуху. 
Так яка ж причина загибелі динозаврів у глобальному масштабі? 
Багато спеціалістів упродовж десятків років вважали, що загибель динозаврів була наслідком настання «астероїдної зими». Вище наведені розмірковування якщо і не спростовують цю класичну гіпотезу, то свідчать, що тільки за рахунок «астероїдної зими» повного вимирання динозаврів не сталося б. 
Головну роль, скоріш за все, відіграли кислотні зливи. Адже в результаті дегазації ангідридів виникла колосальна кількість діоксиду сірки (SO2), яка могла досягти величини 1 тис. Гт. Окрім того, високотемпературний вибух, як відомо, призводить до утворення окислів азоту (NOx, а саме NO і NO2).
