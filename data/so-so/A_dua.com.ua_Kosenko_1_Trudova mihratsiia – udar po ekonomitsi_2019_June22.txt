<id>A</id>
<author_surname>Косенко</author_surname>
<author_name>Олена</author_name>
<title>Трудова міграція – удар по економіці</title>
<publ_in>Всеукраїнський громадсько-політичний тижневик «Демократична Україна»</publ_in>
<url>http://www.dua.com.ua/index.php/all/problema/item/5736-trudova-migratsiya-udar-po-ekonomitsi</url>
<publ_part></publ_part>
<publ_place>Київ</publ_place>
<publisher></publisher>
<year>2019</year>
<pages></pages>
<length>805</length>
<alt_orth>0</alt_orth>
<errors>у той же час - водночас;економіки і розвитку - економіки та розвитку;вирішити проблему - розв'язати проблему</errors>
<comments></comments>
<body>
<b>Усі провали української економіки пов’язані з тим, що наші громадяни їдуть працювати за кордон, стверджують чимало експертів. Серед лідерів залучення трудових мігрантів з України давно вже значиться наша сусідка — Польща.
Хоча Польща досить пізно вступила до Євросоюзу, вона швидко показала свою потужність, можливості й амбіції. Її економіка почала динамічно розвиватися. Нині цю країну називають молодим європейським левом.
Польська економіка в чотири рази більша за нашу. Польща — єдина європейська держава, яка не зазнала ніяких збитків під час світової фінансово-економічної кризи 2008–2009 років. Досягти економічних успіхів цій країні активно допомагають трудові мігранти, зокрема українські.</b>
<picture>
Поки чітких статистичних даних про те, скільки наших співгромадян виїхало до сусідньої Польщі, немає, адже в Україні 18 років не проводився перепис населення. За різними оцінками, нині у Польщі працює 1,5 млн українців, улітку — до 2 млн.
У той же час 2,5 млн поляків трудиться в європейських країнах, тож українці закривають вакансії, які з’явились у польській економіці. За оцінками Міністерства економіки і розвитку Польщі, до 2020-го польські підприємства потребуватимуть до 5 млн працівників.
Після вступу до ЄС у 2004 році Польща, як і нині Україна, гостро відчула проблему трудової міграції до Німеччини, Нідерландів, Британії та інших розвинутих країн. Тож тамтешня влада вирішила оцінити динаміку відтоку людей із країни, визначити, скільки поляків тимчасово працюють за кордоном, скільки виїхало на тривалий час.
У 2011-му у Польщі провели перепис населення, перший після 2002 року. Завдяки цьому поляки усвідомили масштаби трудової міграції — з країни виїхало 1,9 млн польських громадян, удвічі більше, ніж у 2002-му.
Аби вирішити проблему трудової міграції, польська влада вирішила залучити до своєї економіки не тільки працівників із сусідніх країн колишнього соцтабору, а й із держав Азії, зокрема Індонезії, В’єтнаму, Кореї.
Наша сусідка створила лояльні умови для вступу іноземців до вишів, спростила умови ведення бізнесу. В результаті з 2014-го польський ВВП зростає на понад 3%, багато в чому завдяки трудовим мігрантам.
Нині з’явилася нова тенденція — польські фірми почали вивозити українців на роботу в Нідерланди, Німеччину, Іспанію. У цьому їм допомагають українські посередники, яких зареєстровано у нас аж 5 тисяч.
Інколи намагаються заробити на наших трудівниках і польські підприємці. Мінімальна оплата праці за годину у Польщі становить 3,6 дол., після податків можна отримати 3 дол. Різниця з нашою мінімалкою відчутна, а у розвинутих державах за годину платять мінімум 8 дол.
Тож, напевне, вслід за поляками до Німеччини, Британії, Нідерландів активно потягнуться й українці. На жаль, із нашої економіки вимиваються хороші фахівці — будівельники, слюсарі, монтажники, лікарі, медсестри, айтішники.
Чимало українців виїжджають до Польщі на сезонні роботи — збирають полуниці, яблука та інші ягоди й фрукти. Польська влада ухвалила закон, який стосується працівників, що допомагають місцевим аграріям під час збирання сільгосппродукції. Але у документі не визначено мінімальної погодинної оплати праці, і він не забезпечує належного рівня безпеки праці.
Фахівці НБУ зазначають, що заробітчани торік перерахували й привезли до України майже 9 млрд дол. Проте подальший відплив наших кадрів за кордон прискорить уповільнення темпів зростання вітчизняної економіки.
Щороку зростає кількість молодих людей, які виїжджають на навчання до Польщі. За різними оцінками, там навчається від 50 до 70 тис. українців. Згідно з опитуваннями польських соціологів лише 10% із них хочуть повернутися додому.
<emphasis>Наші на Кіпрі</emphasis>
Чимало українців у пошуках роботи відправляються на Кіпр. На жаль, не всім удається знайти нормальну роботу з гідною зарплатою. Понад 150 наших моряків опинились у грецькій в’язниці.
Через війну у Сирії Європу заполонили сирійські біженці, у 2011–2012-му до європейських країн виїхало майже 100 тис., а у 2014–2015-му — 2 млн, у тому числі з допомогою бізнесменів, які організували нелегальне перевезення біженців морем.
До таких оборудок долучилися й українці, найчастіше ті, які ніколи не ходили в море чи лише починали кар’єру моряка. Смак моря для них виявився гірким — вони потрапили у тюрми. Не тільки Греції, а й Туреччини, Італії, Франції.
Нашим морякам складно себе захистити, греки не надто прагнуть розібратися, хто наймав їх на роботу і що вони перевозили — наркотики чи біженців. Грецьке законодавство наджорстке до наркоторгівлі й нелегальних перевезень.
Родичі моряків розповідають, що наших ув’язнених моряків супроводжують непрофесійні перекладачі, які не можуть пояснити, в чому їх звинувачують і який вирок оголошено в суді. Весь процес і вся судова документація ведуться грецькою мовою. Інколи перекладачів узагалі немає.
Рідні засуджених моряків зверталися до МЗС, Уповноваженого Верховної Ради з прав людини. У дипвідомстві сказали, що не можуть надати кожному ув’язненому моряку платного адвоката й перекладача.
Консул не може відвідати кожного моряка у в’язниці, адже у Греції працює багато наших заробітчан, у яких теж виникають проблеми із законом.
Є пропозиції стягувати певні кошти з фірм, які займаються працевлаштуванням українців за кордоном, до спецфонду. І цими грішми фінансувати додаткових консульських працівників, адвокатів і перекладачів.
У Польщі інтереси наших заробітчан захищає міжгалузева профспілка українських працівників, яка співпрацює з польськими профспілками, Посольством України у Варшаві, з польським посольством у Києві, має міцні контакти з польською інспекцією праці.
Разом із польськими профспілками міжгалузева профспілка намагається удосконалити закон про заробітчан, які допомагають збирати агропродукцію, підняти погодинну оплату праці до 14–14,5 злотих.
</body>