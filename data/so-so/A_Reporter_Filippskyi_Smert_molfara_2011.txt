Найрезонанснішою подією цього тижня на Прикарпатті стало вбивство відомого в Україні віщуна та цілителя Михайла Нечая. Нечай був майже офіційно визнаним останнім карпатським мольфаром. Називав себе білим магом. Приймав хворих, із задоволенням відвідував різноманітні фестивалі, часто зустрічався з журналістами. Багатьом говорив, що знає, коли помре. Але дати не називав.

Убивця жив поруч

Минулої п’ятниці дорогою до верховинського села Верхній Ясенів, де мешкав Нечай, можна було зауважити аж надто багато міліції. Вистачало правоохоронців і біля хати мольфара. Біля мосту через річку – з десяток авто. Декілька чоловіків у цивільному в тіньочку поруч з хатою розглядають карту та неголосно щось обговорюють. Експерти мастять двері чимось чорним – напевно, знімають відбитки. Атмосфера – звично-ділова, якщо не зважати на серйозну спеку.

Ситуацію намалювали таким чином: дзвінок з повідомленням про вбивство у райвідділі прийняли о 6.50. Передали вище, підняли на ноги міліцію Верховинського та Косівського районів, попросили допомоги у буковинських колег і місцевих лісівників. Про подробиці загибелі мольфара та про підозрюваного у вбивстві дізналися майже все і майже одразу.

...О шостій ранку, 15 липня, на порозі Михайла Нечая чекали п’ятеро відвідувачів. Він обрав одного молодого чоловіка та запросив до себе. Той вийшов хвилин через 5-7. І хоча зазвичай мольфар проводжав людей до порога чи навіть до хвіртки, цей вийшов сам. Сказав іншим поки що не заходити, мовляв, «дід Михайло, просив його не турбувати». І подався в бік лісу. Це вже потім люди говорили про якийсь його дивний погляд, а тоді ніхто ні про що й не підозрював. Через десять хвилин цілителя знайшли мертвим. Він помер від ножового поранення в шию, скоріш за все, миттєво.

Як сказав начальник УМВС області генерал Василь Варцаба, міліція розглядала три версії: вбивство з помсти, з неприязні, на релігійному ґрунті. Остання виникла тому, що в наметі, де жив підозрюваний, знайшли релігійну літературу.

Ніж – як аргумент

До детальних прикмет підозрюваного міліція швидко додала його відеопортрет. Виявилося, що зовсім недавно у Ясеневі працювала столична знімальна група. На відео знайшли й обличчя ймовірного вбивці.

Того ж дня, близько восьмої вечора його затримали поблизу села Буковець Верховинського району, десь за шість кілометрів від хати мольфара. Як каже Василь Гультайчук, начальник прес-служби обласної міліції, дуже допомогли лісівники, які знають у горах усі дороги та стежки, – чотирьох цивільних правоохоронці нагородили за це цінними подарунками.

Втікач спротиву не чинив, хоча трохи заметушився та пробував втекти. Не вийшло. У вбивстві зізнався. Зараз з ним відпрацьовують деталі: як заходив у кімнату до Нечая, що казав, робив і т.д. Стосовно мотиву, то правильною виявилась «релігійна» версія.

Львів’янин, 1978 року народження, виявився інвалідом II групи з діагнозом «шизофренія».
