<id>C</id> 
<author_surname>Делікатна</author_surname>
<author_name>Уляна</author_name>
<title>За домашніми тваринами потрібно правильно доглядати</title> 
<publ_in>Погляд</publ_in> 
<url>www.pogliad.ua</url> 
<publ_part>4 грудня</publ_part> 
<publ_place>Київ</publ_place>
<publisher></publisher>
<year>2019</year> 
<pages></pages> 
<length>935</length>
<alt_orth>0</alt_orth> 
<errors></errors> 
<comments></comments> 
<body>
За домашніми тваринами потрібно правильно доглядати
Вчасна вакцинація, лікування, а також чистота і комфортний клімат допоможуть отримати максимум від тваринництва
Свійські тварини – це не просто домашні улюбленці, вони перш за все годувальники. А тому важливо, аби вони були здоровими, інакше замість смачної та корисної страви можна отримати розсадник хвороб. Про те, на що звертати увагу та як вберегти тварин і відповідно себе від хвороб, розповідає ветеринар Валерій Допіряк.
У тварин повинні періодично брати аналізи та вакцинувати їх
- У тваринництві чималу роль відіграє співпраця з фахівцями-ветеринарами, - стверджує фахівець. - Ветеринарна служба відповідає за якість і безпечність харчових продуктів, так би мовити, від лану до столу. Що це означає? Практично у всіх тварин мають двічі на рік брати аналіз крові на небезпечні захворювання: лейкоз, бруцельоз тощо. Потім всіх корів, які дають молоко, перевіряють на туберкульоз, так само і овець, і кіз. Курей та іншу птицю вакцинують проти чуми, хвороби Ньюкасла. А особливо зараз актуальною є проблема здоров’я свиней в зв’язку епідемією африканської чуми. Це важливо й тому, що українці їдять найбільше свинини і якщо не буде свиней, то це може стати причиною харчової проблеми, адже буде складніше нагодувати населення. Недавно в Новоселицькому районі був спалах чуми, але буквально за два тижні його вдалося ліквідувати.  Оскільки продукти тваринництва як фермери, так і звичайні господарі продають, то так само є лабораторії, котрі перевіряють цю продукцію, щоб забезпечити безпеку покупців.Взагалі на спеціалізованих підприємствах є ветеринари, які стежать за здоров’ям тварин. Натомість власники, які мають невеличке господарство, мають самі стежити за здоров’ям підопічних і в разі потреби звертатися до фахівця. Слід пам’ятати, що для кожного виду тварин є свої санітарно-ветеринарні вимоги їхнього тримання. І також певні планові процедури. Наприклад, беруть кал, досліджують, чи є гельмінти, перевіряють тварин на наявність кліщів та ектопаразитів. Тож, коли завели домашніх тварин, слід викликати ветеринара, який візьме їх на контроль, і з яким можна буде консультуватися з тих чи інших питань.
Птиці потрібно більше світла
Важливим моментом для здоров’я тварин є дотримання умов мікроклімату. Є тварини, яким потрібна відповідна температура, вологість, освітленість. Особливо це актуально холодної пори року. Наприклад, якщо не буде відрегульована освітленість і світловий день, кури перестануть нестися і почнуть один одного розкльовувати.
Аби свині росли, їм потрібне тепло
Свиням так само потрібна відповідна вологість та температура, інакше це по-перше, позначатиметься на їхньому здоров’ї, а по-друге, на продуктивності. Якщо буде понижена температура в приміщенні взимку, то енергія витрачатиметься не на приріст м’яса і сала, а на зігрівання тіла і в два рази впаде приріст.
Аби давати молоко, коровам потрібен комфорт і чистота
Для корів температура та вологість так само мають значення. Колись посипали проходи в приміщеннях спеціальним абсорбентом, який називається «Пушонка», так само мають бути спеціальні вентиляційні шахти на стелі, аби приміщення провітрювалося. На сучасних фермах навіть є агрегати, які чухають коровам спину. Корову підводять, вона стає ногою на важіль і опускається така щітка, як на мийці машин, і чухає спину. У корів від цього гарний настрій і вони дають більші надої.
Звісно ж, в домашніх умовах такий агрегат навряд чи хтось буде ставити. Проте дбати про комфорт і гігієну тварин все одно треба. Є скажімо, спеціальні щітки для миття та розчісування. Шкіра тварини має бути в чистоті. Хвіст повинен бути чистий і розчесаний, тому що від чистоти хвоста залежить чистота вимені і сосків. Бо корова хвостом махає, і відповідно, якщо хвіст брудний, як доїти таку корову і як пити те молоко. Ясна річ, що перед доїнням миють вим’я, не завадить і легкий масаж, щоб максимально розслабити корову, аби вона віддала все молоко. Якщо холодно, мороз, то соски можна змазувати спеціальними кремами, аби вони не тріскали. Придбати такі препарати можна у ветеринарній аптеці чи кіоску.
Місце для випасу худоби і вигулу собак має бути різним
Ще один нюанс, на який звертають увагу фахівці, якщо мова йде про овець, корів, кіз, то небажано їх випасати там, де багато бродячих собак. Або навпаки, небажано свою собаку вигулювати там, де пасеться ваша корова. Тому що вони можуть заражати паразитами один одного. Собака є переносником ехінококозу тощо. Все має бути культурно. Якщо у господаря є собака, йому треба давати препарати проти гельмінтів та інших паразитів.
Коней атакують кліщі та гельмінти
Коней зараз мало хто тримає у господарствах. Та є вони у спортивних клубах. За ними також треба доглядати. Мити, купати, розчісувати, обробляти від кліщів, котрі особливо полюбляють жити в хвості та гриві. Також у коней бувають гельмінти і від них теж треба вчасно позбуватись.
Аби врятувати поголів’я, хворого чи мертвого кроля треба показати ветеринару
Кролям, на відміну від багатьох тварин, клімат не так важливий. Кролі витримують будь-яку температуру. Та це далеко не означає, що за цими тваринами не треба доглядати.Дуже важливо правильно діяти, якщо кролі починають хворіти. Як тільки кролик захворів чи загинув, ні в якому разі не варто викидати труп, як то в нас прийнято, а відразу ж мертвого чи ще живого кроля показати ветеринару. Бо найточнішу причину хвороби та загибелі показує розтин. І тоді вже на основі діагнозу фахівець порадить, як діяти. У нас трапляються різні хвороби, наприклад, є геморагічна хвороба кролів, міксоматоз, фасциліоз, пастерильоз, були випадки гельмінтів, кокцидіоз. Та є відповідні препарати, які лікують всі ці недуги, головне вчасно та правильно поставити діагноз.У кролів є ще одна проблема. Більшість з них є копофагами, себто тваринами, що поїдають екскременти. Від того, що у людей називається дисбактеріоз, кролі рятуються, поїдаючи власний кал. Таким чином вони заселяють кишечник мікрофлорою. Але при цьому вони ще й заражаються, перезаражаються кокцидіозом. І це теж проблема. Тому за станом кролів потрібно стежити постійно.
Отож, варто дотримуватися правил догляду за тваринами та радитися з фахівцем стосовно нюансів, аби отримати якомога більше якісних та корисних продуктів тваринництва.
</body>
