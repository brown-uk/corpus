<id>C</id>
<author_surname>Малішевська</author_surname>
<author_name>Ірина</author_name>
<title>Оксана СКИТАЛІНСЬКА: «Здорова їжа має бути не культом, а звичкою»</title>
<publ_in>Галицький кореспондент</publ_in>
<url>https://gk-press.if.ua/x20330/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>1146</length>
<alt_orth>0</alt_orth>
<errors>переробки - перероблення; різнокольорової - різноколірної; за рахунок - коштом; рістретто - ристрето; чіпси - чипси; не їжте смажене - не їжте смаженого</errors>
<comments></comments>
<body>
Сьогодні пропонуємо розмову з київським лікарем-дієтологом Оксаною Скиталінською, яка радить, як безпечно для свого здоров’я відсвяткувати Великдень, і розповідає, чим шкідливі альтернативні способи харчування, радикальні дієти та голодування.

– Багато людей дотримувались Великого посту. Які гастрономічні поради ви могли б дати щодо святкування Великодня?

Великодній стіл може стати серйозною харчовою загрозою. За період посту організм продукує менше ферментів, що переробляють білки тваринного походження. Часто за щедрим столом людина намагається не просто перепробувати, а з’їсти все. Уявіть, об’єм шлунку приблизно дорівнює розміру двох кулаків, а людина з’їдає значно більше. Звісно, шлунок має здатність розтягуватися, але ж ми набиваємо його, як м’яч, їжа перетравлюється не повністю, токсини, потрапляючи у кров, роблять нас в’ялими, слабкими. Печінка, наш «завод із переробки токсинів», працює в режимі перевантаження.

Жирна їжа протипоказана людям із захворюваннями жовчного міхура та підшлункової залози. Варто сказати і про алкоголь. Після посту практично відсутній фермент, що розщеплює алкоголь, тому людина не тільки швидко п’яніє, а й завдає токсичного удару по печінці, підшлунковій залозі та інших органах.

Правило перше: не їжте багато – так ви уникнете печії, здуття та інших розладів травлення.
Правило друге: вживайте більше страв з овочів – салати, запіканки, паштети. Вони низькокалорійні, добре насичують і містять багато клітковини, що є природним сорбентом і поглинає шкідливі речовини. Спробуйте яйце, паску, трошки ковбаски та овочеві страви.
Зробіть стіл простим, але вишуканим. Вибирайте здорову термічну обробку: замість смаженої, копченої чи в клярі – варіть, запікайте чи тушкуйте і подавайте зі смачними соусами. Неперевершений смак м’яса із журавлиновим, томатним соусом чи ткемалі.

Важливо не забувати, що Великдень – свято не лише шлунку, а й душі. Спілкуйтеся з приємними людьми, отримуйте позитивні емоції, не сваріться, бо негативні емоції погіршують травлення.

– Сьогодні поширені альтернативні способи харчування. Як ви ставитеся до радикальних дієт – веганства, сироїдіння?

Людина потребує змішаної та різноманітної їжі. Здоровий раціон – це майже 75% рослинної різнокольорової їжі (овочі, фрукти, ягоди, насіння, зелень, каші) і 25% – білкової. У різнокольорових пігментах рослин містяться так звані фітохімічні речовини, які захищають наш організм від запалень, старіння та багатьох хвороб.

Неоднозначно я ставлюся до нетрадиційних способів харчування. Вегетаріанство – загальний термін. Лактоововегетаріанство, коли людина не вживає м’яса, але вживає молочні продукти, яйця, рибу, – це добре і корисно. Прийнятним є і веганство, коли вживають виключно їжу рослинного походження (джерелом білка є бобові, соєві продукти, крупа кіноа, горіхи, гриби). Вегетаріанство ні в якому разі не рекомендується для дітей, вагітних, матерів, що годують груддю, ослаблених людей. Здорові молоді люди після 25-річного віку цілком можуть пристосуватися до раціону без м’яса.

Інші види незвичного харчування, наприклад, сироїдіння чи фрукторіанство, тобто харчування виключно фруктами, взагалі неприйнятні. Вони спричинюють критичний дефіцит білка і, як наслідок, ослаблення імунітету, анемію, слабкість, схильність до імунодефіцитних станів, вірусних та грибкових захворювань.

– А як щодо голодування з лікувальною метою?

Якщо голодування триває довше, ніж один день, воно викликає негативні зміни в печінці. Для нормальної роботи організму, синтезу ферментів і гормонів, оновлення клітин потрібен білок. Коли його бракує, печінка використовує білок власних клітин, її функція очищення організму різко знижується. Для роботи мозку і м’язів потрібна глюкоза, але не з цукру, а з вуглеводів, які повільно засвоюються, тобто з овочів, фруктів, ягід, круп. При дефіциті вуглеводів організм, щоб вижити, з власних клітин синтезує їх аналоги – так звані кетонові тіла. Їжа стимулює жовчовиділення, за її відсутності відбувається застій жовчі в жовчному міхурі. Тривале голодування спричинює проникність кишкової стінки, і через неї у кров потрапляють токсини і хвороботворні бактерії.

Часто люди вирішують голодувати, щоб схуднути. Звісно, вони худнуть, але насамперед за рахунок м’язів, потім – жиру. Після голодування вага швидко повертається, ще й з’являються проблеми з внутрішніми органами. Небезпечне для життя голодування для людей з цукровим діабетом, захворюваннями підшлункової залози, серцевою недостатністю.

Тривале голодування можливе тільки під наглядом лікарям, у лікарняних умовах, коли є життєві показання, наприклад, деякі захворювання шкіри, автоімунні порушення, бронхіальна астма.

– Досить особисте запитання: який ваш раціон?

Дуже простий. Я прокидаюся рано-вранці о 5-6-й годині і натщесерце п’ю склянку теплої води з кількома краплями соку лимона. Потім – натуральну каву рістретто без цукру. Кава стимулює обмін речовин, дає силу м’язам. Звісно, не всім вона потрібна – людям із захворюванням шлунку варто утримуватися. Після того займаюся фізичними вправами та проходжу приблизно 10 кілометрів.

Майже щодня на сніданок маю зварене на м’яко яйце, ложку салату – тертий бурячок, моркву, зелень, заправленого оливковою олією та лимонним соком, ложку вівсяної каші з насінням льону, горіхами, ягодами, каву. Чому лише столова ложка? Бо достатньо каші об’ємом з кулак, а з віком сповільнюється обмін речовин і об’єм їжі має бути меншим.

На обід готую овочевий суп. Трохи проварюю броколі, капусту, гарбуз, селеру, моркву, збиваю блендером, додаю трохи вершків. А ще – салат, шматочок вареного м’яса або риби. На вечерю – кисломолочний сир або риба і салат.

Упродовж дня п’ю воду, зелений чай, у сезон – березовий сік. Двічі-тричі на тиждень готую суп з бобових, часто їм карпатські гриби. Японці дослідили, що гриби мають унікальні лікувальні властивості. Продукти, які я щодня вживаю, – це чорна кава один-два рази на день, зелений чай одна-дві чашки, ягоди, насіння льону, горіхи.

– Ви активно популяризуєте здоровий спосіб життя. Чи зростає з роками попит на цю тему в Україні? Чи бачите зміну харчових звичок?

Так, бачу! Багато людей розуміють, що бути здоровим – життєва необхідність. Хворіти тепер – страшенно дорого. Харчування – це щоденна стаття витрат, треба ретельно вибирати, що їсти. Салямі, солодощі, чіпси – це удар не лише по гаманцю, а й по здоров’ю. Люди змушені рахувати, що купують, проводити більше часу за плитою. Це навіть добре – так ми знаємо, що саме їмо. Варто зрозуміти, що здорова їжа – недорога! І пам’ятати, що ми не живемо, щоб їсти, а їмо, щоб добре жити і не хворіти.

– Ви дієтолог з медичною освітою. Зараз набувають популярності курси дієтологів-консультантів, що тривають кілька місяців чи навіть кілька десятків годин. Вони мають право на існування чи це шарлатанство?

Я це дуже підтримую за умови, що там викладають фахівці. Чим більше людей отримуватимуть і поширюватимуть знання про правильне харчування, тим краще. Як-от: їжте більше овочів, не їжте смажене, жирне м’ясо, ковбаси, солодощі. Але треба розібратися з термінами. Це мають бути «консультанти» чи «спеціалісти з харчування», але не «дієтологи». Псевдодієтологів розвелося вкрай багато, часто це люди без медичної освіти, які беруться за лікування і нерідко доводять людей до критичного стану. Лікувати може лише лікар з багажем знань з фізіології, патофізіології, біохімії, молекулярної біології. Лікар знає, з яких компонентів складається їжа, як ці компоненти впливають на роботу окремих органів та організму в цілому. Лікуванням і підбором раціону, особливо для людей із захворюваннями, має займатися лікар.

– Як зберегти міцне здоров’я до старості?

Людина запрограмована жити досить довго – 90-120 років. На жаль, багато не доживають навіть до половини свого віку і часто самі винні у цьому. Важливо не просто довго прожити, а дожити до глибокої старості без хвороб, побачити дітей, онуків, правнуків щасливими. Бути корисним не лише для себе, але й для країни і світу, і тоді спокійно, з усмішкою піти. Лягати спати пізно, палити, пити алкоголь, нервуватися, мало рухатися, безконтрольно приймати ліки – це підривати свій запас здоров’я. Треба знаходити смак у простій їжі, у здоровому способі життя. Здорова їжа обов’язково має бути смачною, бути звичкою, а не культом.
</body>