
Тема 1. Хімічний склад клітини та біологічні молекули
§ 2. Хімічні елементи, які входять до складу живих організмів. Вода та інші неорганічні речовини клітини
Терміни й поняття: макроелементи, мікроелементи, водневі зв’язки, вода, неорганічні (мінеральні) солі. Хімічні елементи у складі клітини. Як вам відомо з курсу хімії, молекули будь-яких речовин побудовані з атомів хімічних елементів (див. Періодичну систему хімічних елементів Д. Менделєєва). Макроелементи й мікроелементи. Хімічні елементи, які містяться в живих організмах, відповідно до їх кількості поділяють на дві групи: макроелементи та мікроелементи. Групу макроелементів становлять 12 найпоширеніших у живих організмах хімічних елементів. Частка кожного з них у клітині становить не менш ніж 0,01 %, а їх наявність є однією з умов її життєдіяльності. Особливо значний уміст у клітині Оксигену (О), Карбону (C), Гідрогену (H), Нітрогену (N). На них припадає 98 % маси клітини. Гідроген та Оксиген утворюють воду, Карбон є неодмінним компонентом усіх органічних сполук, а Нітроген — обов’язковий складник білків і нуклеїнових кислот. Уміст решти восьми макроелементів: Калію (K), Сульфуру (S), Фосфору (P), Хлору (Cl), Магнію (Mg), Кальцію (Ca), Натрію (Na), Феруму (Fe) — вимірюється десятими й сотими частками відсотка. Їх загальна питома маса становить 1,9 %. На відміну від чотирьох найпоширеніших універсальних макроелементів, вони виконують лише окремі функції. Фосфор входить до складу нуклеїнових кислот, Сульфур є складником білків, Ферум — гемоглобіну, Магній — хлорофілу, а Кальцій — основний елемент неорганічних речовин, що утворюють кісткову тканину. Мікроелементи — це хімічні елементи, що потрібні організму в незначній кількості та зазвичай становлять тисячні частки відсотка. На них припадає лише 0,1 % маси клітини. Без мікроелементів неможлива нормальна робота клітини, адже вони виконують певні функції: це складники білків, вітамінів, гормонів, пігментів; їх наявність у розчиненому вигляді в цитоплазмі клітини впливає на швидкість процесів обміну речовин, ріст і розвиток. Налічують понад 30 мікроелементів, серед яких метали: Алюміній (Al), Купрум (Cu), Манган (Mn), Цинк (Zn), Молібден (Mo), Кобальт (Co), Нікол (Ni), Стронцій (Sr) — і неметали: Йод (I), Селен (Se), Бром (Br), Флуор (F), Арсен (As), Бор (B). Нестача будь-якого мікроелемента неминуче призводить до розладів у роботі організму і як наслідок — хвороби. Наприклад, якщо до організму людини надходить недостатньо Йоду, то виникає хвороба ендемічний зоб (іл. 2.2). Це порушення функції щитоподібної залози, що виробляє гормон тироксин, до складу якого входить цей хімічний елемент. Поширену хворобу рослин хлороз, яка виявляється в ранньому пожовтінні та опаданні листя, спричиняє дефіцит у ґрунті йонів Магнію та Феруму, що призводить до нестачі пігменту хлорофілу й зменшення фотосинтезу. Вода — найбільша за абсолютною масою сполука клітини. Молекула води Н2О складається з одного атома Оксигену та двох атомів Гідрогену. Це найпоширеніша та найважливіша неорганічна сполука на Землі. Підраховано, що вода становить 85 % загальної маси середньостатистичної клітини всіх живих істот, хоча в клітинах людини на воду припадає лише близько 64 %. Однак уміст води в різних клітинах людини може суттєво коливатися: від 10 % у клітинах емалі зубів до 90 % у клітинах зародка. Молоді клітини завжди містять води більше, ніж старі. Так, у клітинах немовляти вода становить 86 %, а у клітинах людини похилого віку — лише 50 %. Вода має унікальні властивості, обумовлені структурою її поляризованої молекули, яка має форму рівнобедреного трикутника, у вершинах основи якого розташовані позитивно заряджені атоми Гідрогену, а в третій вершині міститься негативний атом Оксигену. Коли електропозитивний атом Гідрогену однієї молекули води опиняється поряд з електронегативним атомом Оксигену іншої молекули, то між ними виникають водневі зв’язки, які мають певну довжину й спрямованість, а тому сполучені між собою молекули води утворюють упорядковану ґратку. Кристалічна структура льоду зумовлена чотирма водневими зв’язками на одну молекулу води (два утворені двома атомами H і два — одним атомом О). Основні функції води в організмі.
● Полярна будова молекули води пояснює її властивості як розчинника. Молекули води вступають у взаємодію з хімічними речовинами, атоми яких мають електростатичні зв’язки, і розкладають їх на аніони й катіони, що зумовлює перебіг хімічних реакцій. Саме тому багато хімічних реакцій відбувається лише у водному розчині.
● Вода — це хімічно активна речовина, яка вступає в реакцію гідролізу (від грец. гідро — вода і лізіс — розпад). Ця реакція є основою багатьох процесів, що відбуваються в живих організмах, і насамперед за її участю відбувається розкладання величезних біологічних молекул. Молекули води є також безпосередніми складовими реакцій біологічного синтезу, зокрема завдяки реакції 6СО2+ 6Н2О =С6Н12О6+ 6О2 у клітинах рослин утворюються органічні речовини (С6Н12О6 — глюкоза) і виділяється кисень (О2), тобто відбувається фотосинтез. 
● Вода — найважливіша терморегулювальна речовина організму, що зумовлено її надзвичайно високою теплоємністю. Це пояснюють тим, що частина теплової енергії витрачається на руйнування водневих зв’язків — подолання сил зчеплення між молекулами води, що запобігає перегріванню організму. Завдяки високій теплоємності води біохімічні реакції в клітинах відбуваються в сталому діапазоні температур. Висока теплота випаровування води дає змогу регулювати температуру тіла у ссавців під час потовиділення (іл. 2.6) та охолоджувати поверхню листків у рослин. Висока теплота плавлення води перешкоджає утворенню кристалів льоду в клітинах за зниження температури тіла нижче 0 °C взимку.
● Вода входить до складу крові, лімфи й тканинної рідини, яка утворюється з плазми крові, що містить 90 % води. Тканинна рідина заповнює міжклітинні та навколоклітинні простори тканин та органів тварин і людини. Кров транспортує кисень, поживні речовини, продукти розпаду, вуглекислий газ, гормони, ферменти, вітаміни тощо. Суглобова рідина, до складу якої теж входить вода, зменшує тертя між кістками та полегшує ковзання головки однієї кістки в суглобовій западині іншої.
● Вода слугує середовищем для транспортування розчинених речовин усередині рослинного організму. Завдяки силам поверхневого натягу вода тонкими провідними судинами деревини піднімається на десятки метрів заввишки.
Завдяки явищам осмосу й тургору вода забезпечує пружний стан рослинних клітин та є опорою організму не лише в рослин, а й у деяких тварин. Зокрема, у круглих і кільчастих червів форма тіла підтримується завдяки такому пристосуванню, як гідроскелет. Випаровування поту є одним з важливих механізмів терморегуляції у людини.
● Воді властивий поверхневий натяг, а тому крапля води намагається набути форми, максимально близької до сферичної. Саме завдяки силі зв’язків між молекулами по поверхні води можуть бігати, наприклад, майже невагомі клопи-водомірки. Інші неорганічні речовини у складі клітин. Неодмінними компонентами клітини є солі неорганічних (мінеральних) кислот. На них припадає не більше 1,5 % маси клітини. Однак, незважаючи на такий «скромний внесок», життя без мінеральних речовин так само неможливе, як і без води. У живому організмі солі містяться у водному розчині як у розчиненому, так і в твердому станах.
Розчинні мінеральні солі містяться у вигляді катіонів — позитивно заряджених іонів металічних елементів (K+, Na+, Ca2+, Mg2+, Fe2+, Zn2+ та інших) і Гідрогену (H+), а також аніонів, основними серед яких є гідроксильна група (OH–) і залишки різноманітних кислот (Cl–, SO42+, Н2PO4–, NO3–, HCO3–). Між аніонами та катіонами існує відповідна рівновага (баланс), порушення якої призводить до функціональних розладів у клітині. Значення має також концентрація мінеральних речовин — від цього залежать фізичні та хімічні властивості цитоплазми (рідкого вмісту клітини). Катіони K+, Na+, Ca2+ забезпечують універсальну властивість живої матерії — подразливість, підтримують осмотичний тиск у клітині; у людини вони забезпечують проведення нервових сигналів, стимулюють синтез певних гормонів. До того ж йони K+ і Na+ беруть участь в універсальному механізмі транспортування різноманітних сполук у клітину та їх виведення за її межі. Йони Ca2+ входять до складу міжклітинної речовини, що забезпечує скріплення клітин і впорядкованість їх розташування. Наявність йону Ca2+ зумовлює скорочення м’язів. Катіон Mg2+ входить до складу молекули хлорофілу. Він активізує хімічні реакції, адже є складовою багатьох ферментів, міститься в кістках і зубах. Fe2+ входить до складу гемоглобіну, кришталика й рогівки ока. Важливу роль в організмах різних видів живих істот відіграють аніони ортофосфатної кислоти H2PO4–і HPO42–, які зумовлюють здатність клітини підтримувати нейтральний стан свого середовища, за якого цитоплазма не має ані кислотних, ані лужних властивостей. Нерозчинні мінеральні солі також є невід’ємним компонентом усіх опорних структур тварин. При цьому ключовою речовиною є кальцій ортофосфат Са3(РО4)2 — складова міжклітинного «цементу», що забезпечує з’єднання клітин у тканини. Крім того, він неодмінно міститься в скелеті, зокрема в кістках хребетних тварин і в черепашках молюсків.
§ 3. Прості органічні речовини клітини. Ліпіди — органічні сполуки, що не розчиняються у воді
Особливості будови молекул органічних речовин. У сучасній хімії органічними речовинами називають усі сполуки, до складу яких входить хімічний елемент Карбон (виняток: карбіди, карбонатна кислота, карбонати, оксиди Карбону та ціаніди). Крім невід'ємних для всіх органічних сполук Карбону й Гідрогену, в них майже завжди наявний Оксиген, рідше — Нітроген. До складу органічних сполук можуть входити такі неметали, як Фосфор (доволі часто) та Сульфур (значно рідше). Також можуть міститися ще й іони металів (Fe2+, Cu2+, Mg2+), а також різноманітні залишки мінеральних сполук (частіше за все це похідні ортофосфатної кислоти). 
Свою назву органічні речовини отримали тому, що спочатку вчені вважали: живі організми й неживі тіла побудовані з різних сполук, а отже, речовини, властиві живим організмам, можна отримати лише від живого. І лише коли з амоніаку (NH3) та карбон(IV) оксиду (CO2) було синтезовано органічну сполуку — сечовину (CH4N2O), стало очевидно: речовини, які виділяють живі організми, за своїм складом не відрізняються від хімічних сполук неживих тіл. Нині відомо понад 3 млн органічних сполук. Частину з них виділено з живих організмів, однак значно більше синтезовано в лабораторіях, а найпростіші органічні сполуки (вуглеводні) входять до складу нафти й газу. 
У чому полягають особливості будови органічних сполук? Атоми в них сполучаються ковалентними зв'язками, основою яких слугує перекриття зовнішніх орбіталей різних атомів (іл. 3.1). Це найміцніший тип хімічного зв'язку. Він виникає внаслідок усуспільнення електронів різних атомів, що спричиняє їх зв'язування в одну молекулу. Таким чином, пара електронів одночасно належить двом сусіднім атомам. 
Особливо міцні ковалентні зв'язки утворюються між атомами Оксигену, Карбону, Гідрогену й Нітрогену, які становлять 98 % маси клітини. Із чим це пов'язане? Пояснення таке: що легші атоми елементів, то міцніші між ними ковалентні зв'язки, а згадані елементи є найлегшими з хімічних елементів, здатних утворювати ковалентні зв'язки. 
Типовий приклад сполуки з ковалентними зв'язками — вода, у якої два електрони двох атомів Гідрогену усуспільнені з двома електронами зовнішньої орбіталі атома Оксигену. Ланцюги з атомів Карбону утворюють скелет органічної молекули (іл. 3.2). 
Біомолекули. Усі органічні речовини, що синтезуються живими організмами і є постійними складовими клітин, називають біологічними молекулами. 
Саме з простих органічних сполук: спиртів, альдегідів, кетонів, карбонових кислот, амінів, що синтезуються в клітинах, — урешті-решт утворюються величезні молекули, які ще називають високомолекулярними сполуками. З таких величезних молекул будуються клітини. 
Органічні речовини можуть становити близько 15 % маси клітини. Усього виокремлюють чотири групи органічних сполук, що неодмінно входять до складу клітини будь-якого організму: ліпіди, вуглеводи, білки та нуклеїнові кислоти (табл. 1).
Ліпіди. До складу кожної клітини живого організму входять ліпіди (від грец. ліпос — жир), що за хімічною структурою є сполуками жирних кислот і різноманітних багатоатомних спиртів. Крім них, до цієї групи органічних речовин включають ще деякі сполуки, нерозчинні у воді. Ліпіди поділяють на жири та жироподібні речовини. 
Будова жирів. Це складні естери триатомного спирту гліцерину з високомолекулярними жирними кислотами. До складу жирів входять лише три елементи: Карбон, Гідроген та Оксиген. Молекули жирів належать до неполярних сполук і тому не розчиняються у воді. Їх називають гідрофобними (від грец. гідро — вода і фобос — страх), на відміну від гідрофільних (від грец. гідро — вода і філео — люблю). Усі карбонові кислоти, що утворюють жири, мають парну кількість атомів Карбону. Наприклад, у твердих тваринних жирах, які називають салом, містяться пальмітинова (C16H32O2) і стеаринова (C18H36O2) кислоти (іл. 3.3). 
Жири, які мають за кімнатної температури рідку консистенцію і позначаються терміном олія, утворюються за участі багатоатомних кислот з подвійним зв'язком між атомами Карбону. Найпоширенішою ненасиченою кислотою є олеїнова кислота (C18H34O2) (іл. 3.3), що входить до складу рідких жирів рослин, риб та морських ссавців.
Жири не розчинюються у воді, але під час збовтування здатні утворювати емульсії (від лат. емульсує — той, якого видоїли) — суміші, що складаються з води й дуже дрібних і непомітних для ока крапельок жиру. Типовою біологічною емульсією є молоко. 
Функції жирів. 
• Жири виконують передусім структурну функцію: вони є обов’язковим компонентом плазматичної мембрани та оболонки клітинного ядра; входять до складу нервових волокон, виконуючи одночасно й електроізоляційну функцію (утворюють мієлін — речовину, що створює оболонку нейронів). 
• Жири — важливе джерело енергії. Більше половини енергії, яку виробляють клітини в стані спокою, становить енергія, що виділяється під час окиснення жирів. Значна кількість жирів міститься в молоці. 
• Жири — це енергетичний резерв організму. У процесі окиснення 1 г жиру до води й вуглекислого газу виділяється 38,9 кДж енергії, що удвічі більше, ніж під час окиснення будь-яких інших речовин клітини. Завдяки тому, що жири енергетично найвигідніші сполуки, вони є основними речовинами клітини, які організми зберігають у запас. Саме тому в рослин найбільше жирів міститься у плодах та насінні. Жири накопичуються і в клітинах тварин, зокрема їх багато в підшкірно-жировій клітковині людини (іл. 3.4). 
• Жири погано проводять тепло. Тому, відкладаючись у теплокровних хребетних тварин у вигляді підшкірного жиру, вони також виконують і терморегулювальну функцію. Наприклад, у синього кита, найбільшої тварини, що живе на Землі (іл. 3.5), підшкірний шар жиру становить близько півметра. 

