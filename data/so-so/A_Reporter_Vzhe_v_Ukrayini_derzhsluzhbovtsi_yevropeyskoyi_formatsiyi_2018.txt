Ще одна зміна

Нещодавно у десятьох українських міністерств з’явились нові внутрішні структури – генеральні директорати із новопризначеним штатом. Це аналітичні центри, що мають докорінно змінити суть роботи міністерств за європейським зразком. Співробітники цих директоратів – нові державні службовці із зарплатами, що відповідають рівню сфери ІТ. Усі ці зміни відбуваються в рамках реформи державного управління, яка має на меті побудувати сучасну, прозору та ефективну систему.

Якою є ситуація у державному управлінні

Нинішня реформа державного управління – частина процесу децентралізації влади в Україні. В перспективі вона змінить баланс влади та надасть більше прав та обов’язків, а також бюджетних коштів місцевим органам влади, зробить їх менш залежними від центру.

Станом на січень 2017 року в Україні працює 200 тисяч державних службовців, тобто один державний службовець на 220 громадян. Але не слід поспішати із закликами до скорочень, оскільки багато країн ЄС мають приблизно таке ж співвідношення чиновників до кількості населення, а деякі навіть більше. Наприклад, станом на 2015 рік у Франції один державний службовець припадає на 190 громадян, у Німеччині це співвідношення становить 1 до 164, в Естонії – 1 до 50, у Латвії – 1 до 26, у Литві – 1 до 165. Якщо порівняти з однією з колишніх республік СРСР, то, наприклад, у Білорусі один державний службовець припадає на 176 мешканців.

Українська система державної служби успадкована з часів СРСР. Вона ще ніколи не зазнавала жодних значних змін після того, як держава отримала незалежність. Таким чином, компетенція центральних органів влади охоплює розвиток державної політики, управління державною власністю, контроль за дотриманням стандартів і надання державних послуг. Насправді ж ці різні завдання мають бути розподілені між різними державними органами: державні агентства мають управляти державною власністю, державні служби – надавати послуги, державні інспекції – здійснювати моніторинг, а центральні органи влади повинні зосереджуватися виключно на розробці державної політики.

Проектування «бюрократичного мурашника»

Оскільки в кожної реформи має бути власна «Біблія», український уряд ухвалив «Стратегію реформування державного управління в Україні на 2016-2020 роки». Якщо коротко описати зміст цього документу у 88 сторінок, то можна зазначити, що він обґрунтовує зміну форми та змісту державного управління. Тобто, зміну підходу до стратегічного планування, оптимізації кількості державних службовців та їхньої ефективності, впровадження сучасних інструментів управління персоналом і, зрештою, зменшення адміністративного навантаження на громадян і надання адміністративних послуг в електронній формі.

Стратегія була створена у співпраці з європейськими експертами з державного управління та базується на Принципах публічного адміністрування Європейського Союзу. Рекомендації та аналіз цих принципів було покладено в основу цього документа, а також нового Закону «Про державну службу», ухваленого Верховною Радою в грудні 2015 року.

Павло Кухта, заступник голови Стратегічної групи радників при Кабінеті Міністрів України, розповідає, як громадяни можуть зрозуміти, що реформа відбувається і є успішною:
«Якість адміністративних послуг, як-от вчасне отримання пенсій, сплата податків, взаємодія з поліцією. Якщо реформа рухається в правильному напрямі, вона якісно позначиться на тих послугах, які ми отримуємо щодня».

«Смаколики» назавтра: залучення нових людей

Основне завдання реформи – створення ефективної системи державного управління. Це можливо завдяки побудові якісної державної служби. Для цього перші десять міністерств створюють нові структурні підрозділи – директорати, та наймають нових людей для роботи в них. Взяти участь у конкурсі можуть люди із менеджерським або ж галузевим досвідом роботи відповідних міністерств, а також чиновники, які зараз працюють в системі державної служби. При цьому для обох категорій умови однакові.

Щоб найняти професійні кадри, які здатні впроваджувати необхідні зміни, розробку процедур набору персоналу взяла на себе загальновизнана міжнародна HR-компанія.
