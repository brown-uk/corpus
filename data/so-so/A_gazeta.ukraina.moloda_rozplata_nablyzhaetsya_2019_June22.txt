<id>A</id> 
<author_surname>Здоровило</author_surname>
<author_name>Тарас</author_name>
<title>Розплата наближається</title> 
<publ_in>Україна молода</publ_in> 
<url>https://www.umoloda.kiev.ua</url> 
<publ_part>3 грудня</publ_part> 
<publ_place>Київ</publ_place>
<publisher></publisher>
<year>2019</year> 
<pages>3</pages> 
<length>442</length>
<alt_orth>0</alt_orth> 
<errors> росЗМІ - російські ЗМІ</errors> 
<comments></comments> 
<emphasis>Розплата наближається;</emphasis>

<body>
Розплата наближається 
Понад рік триватиме суд у Гаазі у справі збитого малайзійського літака рейсу MH17 Злочини Російської Федерації по всьому світу вражають своєю цинічністю й брехливістю. А от рівень брехні у московських ЗМІ зашкалює, адже росіяни завжди заявляють що то не їхніх рук справи, переводячи стрілки на когось. Теж саме було й 17 липня 2014 року, коли росіяни з окупованої ними території Донбасу збили пасажирський літак (малайзійський Boeing рейсу MH17). Тоді російські ЗМІ висунули вісім різних брехливих версій трагедії. Зокрема, стверджували, що це справа рук української ППО. Україна, Австралія, Нідерланди та США вважають, що за трагедію відповідальна Росія, проте Кремль звинувачення традиційно зухвало відкидає. 
Днями нідерландське видання NL Times розповіло, що суд у цій резонансній справі не за горами й триватиме... 25 тижнів: судові засідання показуватимуть онлайн, а вестимуть їх англійською мовою, щоб якомога більше людей змогли долучитися до перегляду. Відбуватимуться засідання в Гаазі в суворо захищеному судовому комплексі аеропорту Схіпгол, а початок розгляду цієї резонансної справи заплановано на 9 березня. 
Також слухання пройдуть: з 23 по 27 березня 2020 року, з 8 червня по 3 липня 2020 року, з 31 серпня по 13 листопада 2020 
року та з 1 лютого по 26 березня 2021 року. Таким чином, суд зарезервував понад рік саме під цю справу. 
Керуватимуть процесом троє суддів, а ще двоє — будуть на «лаві запасних». До пресцентру запрошено понад 500 журналістів з усього світу. 
Наголосимо, що спеціально для цієї справи в Нідерландах навіть змінили законодавство: частину судових слухань проведуть англійською, а свідків, які не зможуть бути присутніми в залі суду, матимуть право допитати через відеозв’язок. 
Нагадаємо, що ж сталося з літаком рейсу MH17... Улітку 2014 року над Донбасом біля окупованого проросійськими бойовиками Тореза збили пасажирський літак Boeing 777 рейсу MH17, який прямував з Амстердама до Куала-Лумпура. Тоді в авіакатастрофі загинули всі, хто був на борту, — 298 осіб: із них — 15 членів екіпажу, 80 дітей (троє немовлят), 6 загиблих — провідні фахівці в галузі боротьби зі СНІДом, 11 осіб мали подвійне громадянство. Загиблі були громадянами Нідерландів, Малайзії, Австралії, Індонезії, Великобританії, Бельгії, Німеччини, Філіппін і Канади. 
Остання відповідь пілотів літака, яка тривала лише три секунди, була зафіксована о 16:19:55 год за Київським часом. І хоч Росія категорично заперечує свою причетність до цієї трагедії і всіляко відбріхується, проте представники розвідки США навели 12 переконливих фактів, які спростовують російську брехню. 
Додамо, що за 10 км від місця падіння очевидці бачили зенітно-ракетний комплекс «Бук», яким управляли росіяни: троє жителів Сніжного (Донецької області) незалежно один від одного розповіли ВВС, що вони бачили ракетний комплекс на контрольованій терористами території за кілька годин до інциденту з «Боїнгом». 
Чи зійде з рук РФ і цей жахливий злочин — покаже час, але, як відомо, безкарність породжує нові злочини...
</body> 



