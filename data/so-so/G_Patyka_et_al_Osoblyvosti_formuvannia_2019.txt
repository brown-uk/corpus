
Ґрунтовий комплекс мікроорганізмів обумовлює гумусоутворення на всіх рівнях еволюційного формування організмових систем, починаючи з трансформації високомолекулярних сполук рослинного матеріалу і закінчуючи утворенням простих гумусових речовин та їх перетворенням або фрагментарним накопиченням і поступовим ускладненням, що в цілому пов’язано з процесами ґрунтоутворення. Мікробний біом і його метаболіти в залежності від трофічної організації та його активності є структурними «блоками» добудови й оновлення вже існуючих гумусових сполук. Встановлено, що біологічні властивості ґрунтів безпосередньо залежать від біорізноманіття ґрунтових мікроорганізмів та функціонування різних еколого-трофічних груп [1]. Біологічна активність ґрунтових мікроорганізмів визначає родючість, екологічний та трофічний стан ґрунтів. Видовий склад мікро- та мікобіоти поряд з фізичними, фізико-хімічними властивостями – важливий показник якості ґрунту. У зв’язку зі змінами навколишнього середовища набуває актуальності вивчення еколого-трофічних груп мікроорганізмів на заповідних територіях. На даний час більша частина ґрунтових ресурсів України знаходиться під впливом антропогенних факторів, зокрема аграрного землекористування. Внаслідок цього відбуваються зміни складу і формування біому еубактеріального комплексу ґрунту та його трофічних режимів. Тому заповідні території з абсолютно цілинними землями та ділянки у межах сільськогосподарських земель можуть слугувати чистим екологічним контролем для природних і окультурених ґрунтів у відповідних ґрунтово-кліматичних зонах і є важливими з точки зору теорії та практики збереження біорізноманіття, відтворення та управління природними ресурсами [2, 3]. Мета даної роботи – дослідити біогенність мікробного біому та його функціонально значущого метагеному еубактеріального комплексу цілинного чорнозему на прикладі Українського природного степового заповідника «Михайлівська цілина».
Матеріали і методи. Для комплексних досліджень біогенності мікробного біому та його функціонально значущого метагеному еубактеріального комплексу ґрунтів різного використання було обрано чорноземи типові середньосуглинкові на лесі, зона Лісостепу. Схема і дослідні об’єкти наведено на рис. 1.

Зразки чорнозему, які досліджувались в лабораторних умовах, відбирались у межах верхнього біологічно активного шару ґрунтів гумусового горизонту або по всьому профілю (до 40 см) усіх досліджуваних ґрунтів. Чорноземи типові природного степового заповідника «Михайлівська цілина» знаходяться в межах північно-західної підпровінції лівобережної високої провінції Лісостепової зони чорноземів типових та сірих опідзолених ґрунтів (ЛС41) [2, 4]. Ґрунтовий покрив заповідника, в основному, представлений чорноземами типовими середньосуглинковими. Зразки ґрунтів для досліджень були відібрані з цілинної ділянки заповідника (абсолютна цілина), періодично кошеної (1 раз на 2 роки) ділянки цілинного степу (кошена цілина), ділянки перелогу з 1965 року, ділянки лісосмуги, насадженої кленом у 1952–1956 рр. (лісосмуга), а також на полі № 4 польової сівозміни (рілля з 1936 року) КСП «Червона Зірка» Лебединського району Сумської області. Досліджувані чорноземи утворилися під впливом дернового процесу ґрунтоутворення на карбонатному лесі і характеризуються однаковою будовою і близькою грубизною генетичних горизонтів (табл. 1).

Чисельність мікроорганізмів різних фізіологічних груп визначали методом посіву ґрунтових суспензій на відповідних елективних поживних середовищах за використання ними різних мінеральних і органічних субстратів, в тому числі і азоту [5, 6, 18]. Спрямованість мікробних процесів у ґрунті визначено за допомогою коефіцієнтів мінералізації-іммобілізації азоту (Км.-і.), мікробної трансформації органічної речовини ґрунту (Кмт), оліготрофності (Ко.) [6, 14]. Відпрацьовано оригінальну методику екстракції тотальної ДНК ґрунтових мікроорганізмів [7, 15, 16]. Електрофоретичне розділення загальної мікробної ДНК ґрунту проводили у 1% агарозному гелі. Візуальну детекцію зразків ДНК і очищення ґрунтової ДНК від домішок гумінових кислот здійснювали за методом D. Moreira [8]. В дослідженні використовували маркер молекулярних мас (1500 bp, Generuler DNA Ladders від ThermoScientific, США). Для ампліфікації фрагмента 16S рРНК прокаріот проводили ПЛР реакцію з флуоресцентно-міченими праймерами EU3 (63f*:5´- AGGCCTAACACATGCAAGTC-3´, 1494r: 5´-TACGGYTACCTTGTTACGAC-3´). Таксономічну структуру прокаріот визначено за методом аналізу поліморфізму довжин термінальних рестрикційних фрагментів (Terminal restriction fragment length polymorphism – tRFLP) [9-11, 17, 19]. tRFLP аналіз отриманих фрагментів 16S рРНК проводили в автоматичному капілярному секвенаторі CEQ 8000 Genetic Analysis System (Beckman Coulter, США) згідно з рекомендаціями виробника. Ступінь насичення метагеному окремими таксономічними одиницями визначали і описували за допомогою двох параметрів – довжини термінальних рестрикційних фрагментів маркерного гена (положення окремого піка на tRFLP профілі) і долі цього фрагмента в сумарній ДНК (площ під піком). Для видової класифікації фрагментів tRFLP використовували програму TRFLP Fragsort [9, 12]. Крім цього, аналізували нуклеотидні послідовності та перевіряли їх ідентичність з відповідними послідовностями 16S рРНК бази даних GenBank. Біоінформативний аналіз результатів секвенування здійснювали за допомогою програми Vector NTI Advance [13]. Статистичну обробку експериментальних даних проводили загальноприйнятими методами з комп’ютерним опрацюванням отриманих даних за допомогою програмного забезпечення Microsoft Excel 2017. 
Результати. Чисельність бактерій суттєво змінювалась під впливом навколишнього середовища упродовж незначних проміжків часу в залежності від температури, вологості, стану рослинного покриву тощо.
Склад і кількість мікроорганізмів тісно пов’язані із середовищем їх існування та глибиною досліджуваного шару ґрунту. У середньому за п’ятнадцятирічний період досліджень (рис. 2) фітоценотичний склад ґрунтового покриву обумовлював біогенність чорнозему типового «Михайлівської цілини», що в більшій мірі проявлялось у кореневмісних шарах ґрунту (0–5 і 5–20 см).

Так, біогенність чорнозему типового кореневмісного шару 0–5 см, визначена за показником загальної чисельності бактерій, в 1,6–3,6 рази була вищою, ніж у шарі ґрунту 0–40 см і характеризувалась найменшими показниками на ріллі, а найбільшими – у лісосмузі і абсолютній цілині, що, очевидно, пов’язано з ґрунтовими процесами внаслідок залуження і наявності значної біомаси рослинних решток у лісосмузі. За показниками біогенності мікробіоти чорноземи типові в шарі 0–5 см можна розмістити у наступній послідовності (в сторону зменшення): лісосмуга → абсолютна цілина → переліг → цілина кошена → рілля. Слід зазначити, що у шарі 5–20 см на збільшення чисельності ґрунтової мікробіоти також впливали водно-повітряний і тепловий режими. Тому у вищезазначеній послідовності біогенної активності ґрунтової мікробіоти варіант досліду «рілля» займає місце після варіанту «цілина кошена». Біогенність шару 20–40 см була меншою порівняно з шаром 5–20 см у 1,5–2,0 рази, за виключенням варіанту лісосмуги. У середньому в шарі ґрунту 0–40 см найвищою біогенністю характеризувався варіант лісосмуги, де цей показник досягав 39,9 млн КУО/г, що пов’язано із надходженням значної кількості рослинних решток, далі у порядку зменшення: абсолютна цілина (31,0) → рілля (29,5) → переліг (26,2) → кошена цілина (23,1 млн КУО/г). Тобто, розорювання цілинних земель сприяє підвищенню біогенності, а без достатньої кількості органіки у вигляді рослинних решток і добрив для живлення мікроорганізмів призводить до розкладу ґрунтового гумусу. Найбільша чисельність бактерій знаходиться у верхньому шарі ґрунту на глибині 5 – 15 см.
На глибині 25 см їх кількість у 10–20 разів менша. У більш глибоких шарах (2,0–6,0 м) фіксується незначна їх кількість. Коефіцієнт мінералізації-іммобілізації (Км.-і.) у чорноземі під різними фітоценозами наведено на рис. 3. Найвищий коефіцієнт у шарі 5–20 см був у варіанті ріллі, далі у порядку зменшення: лісосмуга → кошена цілина і переліг → абсолютна цілина. За коефіцієнтом мінералізації-іммобілізації найбільш сприятливі умови для накопичення органічної речовини склались у варіантах абсолютної цілини 1,3–1,5 і перелогу 1,2–1,7.

Порівняно з абсолютною цілиною в шарі 0–40 см під лісосмугою даний коефіцієнт був більшим на 29%. Сільськогосподарське використання чорноземів, а саме: варіант «рілля» (Км.-і.=2,09–2,78) і «кошена цілина» (Км.-і.=1,73–2,24), призводили до руйнування органічної речовини. Якщо порівняти варіанти «рілля» і «кошена цілина» з оптимальним значенням (1,0), то отримано відповідно у 2,5 і 2,0 рази більші показники на чорноземах типових, а на ріллі чорнозему звичайного – у 2,0 рази менші значення, що пов’язано з неоптимальним співвідношенням С:N у ґрунті і недостатнім забезпеченням рослин азотом. 
Обговорення. За результатами попередніх досліджень кількості мікроорганізмів, які розкладають органічні форми азоту, асимілюють мінеральні форми азоту, коефіцієнта мінералізації-іммобілізації під різними фітоценозами доведено, що кількість мікроорганізмів, які розкладають органічні азотовмісні сполуки у чорноземах типових заповідника більша у 3,7 рази у варіанті «абсолютна цілина», у 3,3 рази — «кошена цілина», у 1,2 рази – у варіанті «рілля» порівняно з чорноземами звичайними. Накопичення органічної речовини у шарі 0–40 см природного заповідника найвище у варіанті абсолютної цілини і перелогу, що вказує на інтенсивне гумусоутворення у ґрунті цих варіантів, а найбільш інтенсивно мікробіологічні процеси проходили у варіантах «рілля», «кошена цілина», «лісосмуга». Нашими дослідженнями доведено, що коефіцієнт мікробної трансформації (КМТ) ґрунтової органічної речовини природного заповідника «Михайлівська цілина» змінювався під різними природними фіто- і агроценозами та відповідно за шарами ґрунту (рис. 3). Найбільше значення показника зафіксовано під усіма фіто- і агроценозами у 0–5-сантиметровому шарі, найменше – у шарі 20–40 см. Характеризуючи 0–40-сантиметровий шар за цим показником, у порядку зменшення можливо розмістити варіанти у наступний ряд: лісосмуга → абсолютна цілина → переліг → кошена цілина → рілля. Тобто, незначна кількість рослинних решток у варіанті ріллі (агроценозу) і кошеної цілини призводить до зменшення цих показників. Залуження і заліснення активізувало мікробну трансформацію ґрунтової органічної речовини до рівня природних ценозів. Але показник мікробної трансформації органічної речовини без аналізу маси рослинних решток, яка надійшла до ґрунту, не дає можливості аналізувати напрямок процесів. Коефіцієнт оліготрофності (рис. 3) у варіанті абсолютної цілини (Ко.=0,14–0,19), лісосмуги (Ко.=0,11–0,30), кошеної цілини (Ко.=0,13– 0,28) і перелогу (Ко.=0,14–0,28) вказує на забезпечення ґрунтової біоти легкодоступними поживними речовинами. Збільшення оліготрофності на ріллі свідчить про посилення конкуренції за доступний азот між мікроорганізмами і рослинами і призводить до втрат органічної речовини. Чисельність педотрофних мікроорганізмів і тих, які трансформують компоненти гумусу, наведено в таблиці 2. Результати досліджень свідчать про те, що розорювання чорноземів призводило до зниження вмісту загального гумусу. За 80 років сільськогосподарського використання ґрунтів вміст загального гумусу в чорноземі ріллі знижувався на 49% по відношенню до показника абсолютної цілини і становив 5,9% у 5–20-сантиметровому шарі. Найвищим вмістом загального гумусу характеризувався варіант абсолютної цілини, у якому він становив 8,80%, з глибиною знижувався і у шарі 20–40 см становив 6,25%, а у середньому у шарі 0–40 см – 7,52%. Відбувалась суттєва диференціація вмісту гумусу за шарами, що можна пояснити розміщенням основної частини кореневої системи рослин в прошарку 0–10 см і рослинних решток на поверхні ґрунту, продукти розкладу яких, в тому числі і новоутворені гумусові речовини, надходять у верхню частину ґрунту, збагачуючи її на гумус.
