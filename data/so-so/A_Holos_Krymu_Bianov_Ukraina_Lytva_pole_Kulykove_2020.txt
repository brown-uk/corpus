Куликовська битва – флагман радянської військово-історичної пропаганди доби пізнього середньовіччя. Незабаром відбудуться її роковини, і є що згадати, адже ідеологічні наслідки роботи радянської історичної школи, деінде відчуваються й сьогодні.

До Куликового поля завжди була прикута увага чисельної радянської аудиторії, передусім дітей та юнацтва. На цій битві виховувались покоління школярів. Всі знали про двобій Челубея та Пересвіта, генуезьку піхоту з Кримського півострова у війську хана Мамая і вирішальну атаку засадного полку під час битви.

Втім, окрім прославлення суто військових аспектів перемоги московського князя Дмитра, прозваного пізніше на честь цієї події Донським, у офіційному наративі Куликовської битви спостерігалися й ознаки формування спотвореного, в окремих випадках, вкрай ворожого образу суперників Москви, зокрема, Великого князівства Литовського. І радянські діти вбирали зі сторінок учбової літератури і популярних історичних видань інформацію про нібито підступні й нешляхетні наміри – дії Ягайла, переймалися ворожими настроями щодо діяльності цього литовського князя, а потім загалом й до всієї Литви.

Офіційні радянські декларації про дружбу між народами лунали одночасно із впровадженням в публічний простір штучних історичних схем, які могли за необхідності використовуватись для різноманітних і доволі небезпечних маніпуляцій. Ці схеми давали радянській молоді чітку, беззаперечну бінарну опозицію щодо того, хто на полі Куликовому був: «свій – чужий», «ворог – друг», «союзник – зрадник». І Литва за рідким виключенням малювалася офіційними радянськими історіографами у вкрай негативному сенсі.

Як це відбувалося на практиці? Дуже цікавий матеріал для з’ясування цієї теми дають радянські шкільні й вузівські підручники. Радянська історична пропаганда мала багатоплановий характер. «Що дозволено Юпітеру – не дозволено бику». Отримання інформації щодо ролі Литви у подіях Куликовської битви залежало від місця у тогочасній освітній ієрархії. Радянські люди мали різні рівні доступу до цієї теми.

Найнижчим прошаркам – школярам, не історикам, широкому загалу, давали шаблон – трафарет з декількох рядків з чіткими установками, щоб вони ні про що більше не думали.

Студенти історичних факультетів педагогічних інститутів отримували значно більше, а слухачі університетських курсів вже наближалися до вершини тогочасної Куликовської інформаційної піраміди.

Як вже згадувалося, найбільш спотворену історичну картинку отримувала чисельна шкільна аудиторія, яка вивчала історію у 7-му класі. Месидж був коротким, брутальним і категоричним. ...

Проте ідеологічне замовлення понад усе. Вирішальними для тлумачення ролі Ягайла стали події, які відбулися за п’ять років після Куликовської битви. Литовський Ягайло стає об’єктом нищівної історичної критики після Кревської унії з Польщею 1385 р., коли після одруження на польській Ядвізі, він перейшов з православ’я до католицизму. З цього часу його доля на сторінках ангажованих літописів, а далі й підручників була вирішена.

Міф про підступного Ягайла набув шаленого ідеологічного імпульсу через те, що московський князь Дмитро Донський розглядав литовського князя у якості кандидата у чоловіки до однієї зі своїх доньок. Однак не склалося. Плани про укріплення православ’я у литовських династичних колах не реалізувалися. Ягайло зробив інший цивілізаційний вибір і після цього був зарахований до ворожого Москві кола. Сюжет з його «поведінкою» під час Куликовської битви був сконструйований пізніше в XV столітті і аж до XX століття активно використовувався у різноманітних імперських пропагандистських цілях.

Українські землі у складі Великого князівства литовського отримали потужний імпульс для розвитку контактів із західною цивілізацією. Це непокоїло московських правителів тоді, непокоїть і зараз. В цьому насиченому антизахідними фобіями ідеологічному інкубаторі народжувалась народжується величезна кількість деструктивних міфів. Вони неспроможні зупинити хід історичного процесу щодо інтеграції українських земель в європейський цивілізаційний простір.

Проте носії радянських схем й досі поруч з нами. Іноді їх можна почути і в радіоефірах, з питаннями: «…а що нам дала Литва?». Отже тематика спільної історичної спадщини Литви й України доби пізнього середньовіччя потребує подальшого вивчення, популяризації, у тому числі, в рамках окремих регіональних проєктів, на кшталт, таких, які реалізуються, наприклад, в Херсонській області спільними зусиллями Херсонської міської громадської організації «Культурний центр Україна – Литва», інституту археології НАН України, кримськотатарських активістів, волонтерів з вивчення археологічної пам’ятки національного значення городища і фортеці Тягинь. Ця пам’ятка є уособленням розвитку української, литовської, кримськотатарської культур і наочною ілюстрацією розвитку історичних процесів на українських землях.
