<id>A</id>
<author_surname>Богданова</author_surname>
<author_name>Вікторія</author_name>
<title>Добрий день улюблене видавництво</title>
<publ_in></publ_in>
<url>http://osnova.com.ua/news/340-%D0%9B%D0%B8%D1%81%D1%82_%D0%B4%D0%BE_%D1%80%D0%B5%D0%B4%D0%B0%D0%BA%D1%86%D1%96%D1%97</url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>638</length>
<alt_orth></alt_orth>
<errors>передплата-передоплата</errors>
<errors>передплачують-передоплачують</errors>
<comments></comments>
<body>Немає нічого кращого ніж бачити, як реалізується твоя ідея. А ще краще дізнаватися що те,  що ти робиш, подобається і є затребуваним. Чому ми так вирішили? А ось чому!
До вашої уваги лист, який надіслала наша постійна передплатниця, авторка, учасниця марафону вебінарів  Богданова Вікторія Ярославівна.
Добрий день, улюблене видавництво!
Ну і прив’язали ви нас вчора до комп’ютерів! Це ще б нічого, якби я отримала доступ лише до чотирьох вебінарів, на які зареєструвалась. Але ж ви дали змогу побувати на одинадцяти! Побувала на десятьох – ну потрібно було і домашніми справами зайнятися! Пропустила лише «англійський».
А зараз провела чоловіка-агронома збирати ячмінь і швиденько, поки не забула думки, які викликав вебінар, до комп’ютера – писати листа.
До цього дня підходять всі найкращі слова подяки в найвищому ступені порівняння! Інформаційно насичено, цікаво, захоплююче… Ми побачили людей, які створюють найцікавіші педагогічні видання…
А всі неприємні моменти були чисто технічного характеру. Так, було погане відео, іноді пропадав звук, а найгірше – неможливість писати українськими літерами! Мені потрібно свою думку зменшити до словосполучення, надрукувати латинськими літерами, а вам це все потрібно було прочитати! І знак питання чомусь ніяк не хотів друкуватись!
Від такого інформаційного перенасичення в кінці дня стала відчуватись втома. З вашого боку було гарне рішення надати нам можливість переглянути вебінари у запису.
На початку кожного року (і календарного і навчального) ви друкуєте гарну статтю про ваші плани, перспективи. Все хотіла відповісти, та як завжди «часу не вистачає». У нас в школі двічі на рік примушують передплачувати місцеві видання, деякі педагогічні газети. Та ніхто не примушує передплачувати ваші журнали. Вас передплачують, тому що ви потрібні, ви самі зробили себе частиною нашого життя. Я, наприклад, не уявляю, як мені не буде приходити пачка ваших журналів! Я загітувала своїх колег, декому передплатила у вас на сайті. І, як теж говорилось у вашій статті, за вас голосують гаманцем.
(З приводу редакційної передплати: ми приносимо в школу передплатні квитанції «для звітності». Я розповіла про можливість передплати на сайті зі знижкою. І перше питання колеги було: «Це що ж, в школу замість квитанції комп’ютер нести?» А що ж буде з карточками? Їх же за квитанцію не сприймуть?!)
Погано «тицяти пальцем» у бік конкурентів, але я це зроблю. Не пам’ятаю на якому вебінарі (ось для цього запис і стане в нагоді!) прозвучала новина про електронний номер журналу. Ваші колеги зі «Шкільного світу» вже другий рік випускають щомісяця е-версії своїх видань. Причому для передплатників на 6 та 12 місяців – безкоштовно.
Так, ви надавали нам можливість переглядати презентації, але в форматі pdf, який не можна порівнювати з PowerPoint’ом! (Я навіть це десь і в коментарях написала). А в е-Хімії наявні формати doc, pdf, PowerPoint і відео (не пам’ятаю формат).
Погано, що не будуть видаватись журнали «для допитливих». Але чудово, що буде «Хімія. Виховна робота»! А то в математиків своя «Виховна» є, а в хіміків – немає! (До речі, я дуже рада, що виграла передплату в останньому вебінарі на цей журнал! Я його і так передплатила б, але виграла!!!)
І наостанок – про необхідність знати англійську. Декілька років тому я зареєструвалась на одному з хімічних сайтів для скачування літератури. Мене вразила велика кількість англомовних підручників. Я навіть позаздрила тим, хто може ці книги читати. А нещодавно ще раз впевнилась – англійську мову потрібно знати! Більшість програм з обробки зображень чи відео – англомовні. При конструюванні сайтів неможливо обійтись без англійської. Вчора взнала, що і вебінари готують на англомовній платформі. Ну дійсно, вік живи – вік учись!
І хто ж нас мотивує до навчання?! Звісно, видавнича група «Основа». Ви не даєте жодної можливості стояти на місце. Йдете вперед і не кличете нас за собою – ні! Ви просто розширюєте горизонти, а вже кожен вибирає для себе шлях! Ви надаєте нам можливості, а ми вже самі вирішуємо, як ними користуватись.
Спасибі вам за все, що ви робите!</body>