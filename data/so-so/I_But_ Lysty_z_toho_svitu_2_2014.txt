<id>I</id>
<author_surname>Бут</author_surname>
<author_name>Сергій</author_name>
<title>Листи з того світу</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Клуб Сімейного Дозвілля</publisher>
<year>2014</year>
<pages></pages>
<length>996</length>
<alt_orth>0</alt_orth>
<errors>Справа в тому – річ у тому/річ у тім; палаючих свічок – свічок, що палали</errors>
<comments></comments>
<body>Наступного ранку далися взнаки всі мінуси проживання в центральній частині міста. Вуличний шум удерся до кімнати разом із сонячним промінням, піднявши мене з постелі. Проте в цьому фальстарті був і свій плюс: уперше за кілька останніх днів вдалося повноцінно поснідати.
Ельза Олександрівна зі спальні не виходила. Намагаючись уберегти її сон, я швидко зібрався і вибіг на вулицю. Галицька площа проковтнула мене, як сотні інших людей, які перетинали її з вулиці Франка в напрямку центру. Я з головою пірнув у людський вир, але топитися в ньому не збирався. Бо мав розроблений уночі план дій, що сьогодні повинен був утілитись у життя. 
Для початку я звернув на Валову, аби дістатися нею площі Ринок. Колись у павутинні вузеньких вуличок, переплетених між собою довкола площі, я натрапив на вивіску, що інформувала про послуги ворожки. Це залишилося б у закапелках пам’яті, якби не опудало ворони, закріплене над вивіскою. Здавалося, що то птах утримує табличку, а не навпаки. 
Ще вночі я думав дізнатися значення візерунка, залишеного кавовою гущею на стінках чашки, в Ельзи Олександрівни, та, згадавши її реакцію, вирішив зайво не турбувати хазяйку. Сподіватися, що ця людина скаже правду, підстав не було. Хвилювало інше: що то за правда? Відповідь на своє запитання я мав намір отримати за кілька хвилин. 
Львівські дворики – своєрідні в’язниці. 
У більшості випадків до них потрапляють через єдиний вхід й одразу опиняються в полоні стін, що оточують невеличку територію по периметру. Зайдам вони не залишають вибору: або в під’їзд, або назад. Ось і я стояв у одній із таких резервацій на Староєврейській вулиці й дивився на опудало ворони. Довколишні будинки стриміли суцільним частоколом, а голубенький квадратик неба, обкреслений дахами будинків, спокійнісінько висів над моєю головою і здавався цілком нерухомим. Я вступив у під’їзд і швидко зійшов на другий поверх. 
Двері відчинила жінка з парою пер, устромлених навхрест у клубок сивого волосся. Із вигляду було їй близько сімдесяти. Про поважний вік свідчило пооране глибокими зморшками чоло й зіжмакана веснянкувата шкіра. Бадьорістю сяяли хіба очі, випромінюючи мудрість прожитих літ. Одяг на ворожці був хатній: байкова сорочка та лляні штани, що підкреслювали стрункість її, певно, гарних замолоду ніг. У такому вигляді вона походила на індіанського вождя. 
– Доброго дня. Я побачив вивіску на вашому балконі. Хотів із вами порадитися в одній делікатній справі. 
Трохи подумавши, вона впустила ранішнього гостя в помешкання. 
– Справа в тому, що один мій друг скористався послугами вашої колеги і йому наворожили щось незрозуміле. 
– Що саме? 
– То були перші її слова. – І не варто обманювати. Вам це не личить. 
У мене з’явився намір опротестувати її закид. Та поки я думав над апеляцією, жінка завела мене у велику кімнату, вікна якої наглухо закривали штори. Тьмяне світло компенсували кілька палаючих свічок. Коли зір адаптувався до тутешнього посвіту, я розгледів круглий стіл у центрі кімнати і з десяток тотемів на стінах. Найбільше уваги привертала голова якогось ідола, установлена на високій колоні. У кутку, де стояв старенький сервант, щось ворухнулось і підскочило. Я помітив клітку з чорним пташеням, яке сиділо, не подаючи жодного звуку. Потому я взявся нишпорити поглядом по закутках у пошуках додаткових атрибутів чаклунства. До них, без сумніву, належала книга у шкіряній обкладинці, що лежала на столі. Тверезе мислення капітулювало перед бурхливою уявою, у якій зринули обряди і священні ритуали, що могли проводитися тут опівночі. Питання ворожки повернуло мене до реальності. 
– Ви не сказали, що спонукало вас збрехати.
Її слова були влучними, мов снайперська куля. Вони не залишали простору для маневру, тож я вирішив зізнатися. 
– Справа в тому, що мені поворожили, але не сказали результату.
– У кого ви були? 
І знову – у ціль. Цього разу я по-справжньому завагався: видавати Ельзу Олександрівну не входило в мої плани та й повторно брехати не хотілося. 
– Я не знаю прізвища цієї людини, але… Але її звати Ельза Олександрівна.
 Ворожка не зводила з мене очей. 
– Ельза? 
– Так.
– І що ви хочете від мене? Вона знавець своєї справи. 
Я дістав із кишені мобільний і продемонстрував ворожці фотографію слідів, залишених кавовою гущею. 
– Не знаю, чи вам добре видно… Ворожка різко обірвала мене на півслові. 
– Вік торкнувся моєї зовнішності, але не зачепив очей. 
– Пробачте, – відповів я, ковтнувши слину.
Їй знадобилося кілька хвилин на вивчення зображення, затим вона винесла вердикт: 
– Я бачу тут людей. 
– Людей? – не приховуючи здивування, перепитав я. 
– Так. Ось ці патьоки звужуються і сходяться в одній точці – це голова. Ось тут те саме і тут.
Мізинець пересувався екраном телефону, синхронізуючи свій маршрут із голосом ворожки. Завдяки її підказкам, я також почав розпізнавати в кавовій гущі людиноподібні силуети.
– І що це означає? – вирвалось у мене. 
Жінка підвела погляд. 
– Ви справді хочете знати? 
Тембр її голосу задзвенів грізними нотами. Мою впевненість, що зранку могла дати відсіч будь-яким несподіваним новинам, кудись звіяло. Чи то слова ворожки, чи якась таємнича аура цього приміщення ввели мене у стан глибокої прострації. Інстинкт самозбереження наказував забиратися звідси, однак… 
Я не пішов. Життя дано людині не для того, щоб утікати від своїх фобій. Боротьба із самим собою – ось формула успіху особистості, і я не збирався відступати. 
– Так, хочу, – відповів я твердо, дивлячись ворожці просто у вічі.
Жінка глянула на мене так, наче я щойно звернув гори. Здається, маленьку перемогу над собою я все-таки здобув. 
– Добре, що ви такий твердий у своїх намірах. Це робить чоловіка чоловіком. 
Вона схилилася до мене, й у вусі зазвучав її шепіт: 
– Ворожіння, синку, – це не гра. Що кава чи карта показала – те треба прийняти з повагою та серйозністю. Лишень так можна оминути біду. Знаки віщують тобі небезпеку, але не бійся. Мужність і розум допоможуть тобі. Не втікай, не озирайся та будь насторожі. Слухайся свого серця і не давай страхові розповзатися твоїми жилами. 
Її слова затьмарили розум. Замість голосу провидиці в моїх вухах забринів пташиний клекіт. Свічки так нагріли повітря, що стіни почали спливати, мов віск. Щелепа ідола посунулася долу, готуючись будь-якої миті проковтнути мене. В усьому, що мене оточувало, я вбачав небезпеку. Це – пастка.
Урешті ворожка склала руки на грудях, даючи мені знак, що розмову завершено. 
– Це все. 
Жінка рішуче підвелася, не залишаючи мені іншого вибору, як покірно слідувати за нею. Мій візит скінчився. І, як виявилося згодом, слова ворожки «це все» стосувалися тільки її. Для мене ж усе тільки починалося.
</body>