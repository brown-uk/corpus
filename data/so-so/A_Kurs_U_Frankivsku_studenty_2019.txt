В Івано-Франківську відбувся VII Всеукраїнський студентський науковий симпозіум «Співдружність наук: архітектура, економіка, право». До Університету Короля Данила приїхали студенти з Києва, Львова та Дніпра, аби поспілкуватися про те, якими мають бути університети майбутнього.

Організатор заходу, проректор з наукової роботи УКД Олександр Острогляд розповів, що учасники симпозіуму не знали заздалегідь, яку тему обговорюватимуть. Для того, аби спонукати молодь мислити неупереджено, без попередньої підготовки, без впливу думок їхніх наукових керівників, попередню тему конференції озвучили, як «Роль піци в науковому житті молоді». Але приїхавши до Івано-Франківська, обдаровані студенти довідалися, що працюватимуть в іншому напрямку, над проєктом «Ідеальний університет, або університет майбутнього».

«Чому, придумуючи назву конференції, ми написали про піцу? Якщо усі суспільні науки уявити у вигляді піци, то кожен сектор може відповідати за певні напрямки. У нас один сектор відповідає за право, інший – за мистецтво, третій – це економіка. Це ті галузі, які ми сьогодні взяли на опрацювання. Економісти розраховували, якою має бути зважена ціна за навчання, якою може бути реклама діяльності університету, як університет впливає на туристичну привабливість регіону. Юристи говорили про межі реформування освітньої галузі та про автономію закладів вищої освіти. Студенти спеціальностей архітектура, дизайн і будівництво обговорювали проєкти студентського простору: про те, якими мають бути аудиторії, де в місті має бути розташований університет, чи потрібно будувати студентські містечка, тощо», – наголошує Острогляд Олександр.

Такий захід має, насамперед привернути увагу викладачів до думок студентів щодо навчального процесу. Також усі напрацювання студентів щодо ідей про університети майбутнього у формі презентацій передадуть в Міністерство освіти та Міністерство юстиції.
