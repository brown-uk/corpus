Сольна кар'єра чи оркестр? Як і де працювати? З ким заробляти кошти та з ким їх витрачати? Кому підставити плече та перед ким відкрити тил? З ким розділити відповідальність і кому делегувати повноваження?

Довгоочікуваний вечір п'ятниці. Під'їжджаю додому. Телефонний дзвінок. На іншому кінці: «У нас обшук в офісі». Через кілька хвилин знову дзвінок: «У нас обшук у квартирі». З інтервалом у хвилину ще один дзвінок: «У нас обшук в автомобілі». Це був мій перший «добовий» обшук. Тоді до клієнта прийшли нібито спеціалісти з Обленерго перевірити лічильник, а поїхали слідчі з оперативниками. Вилучені документи клієнта ледь вміщувалися у позашляховик. Сьогодні подібні ситуації вже не дивують, не заганяють у стрес, але тоді у мене ще не було такої потужної та перевіреної команди, як сьогодні. Враховуючи, що мистецтво бути одночасно у кількох місцях я не опанував досконало, тому не міг надати оперативну та своєчасну допомогу у трьох різних місцях в один і той же момент.

Минуло декілька років. У великого клієнта Ario Law Firm в офісі, на виробництві та в оселях керівництва проводять обшуки. Оперативно після дзвінка наші адвокати (в тому числі партнери та колеги з інших практик) прибули до клієнта і зупинили свавілля силовиків.

Ці два приклади дуже чітко відображають мою позицію — працювати самостійно чи з надійним тилом. Звісно, безліч чинників впливають на рішення щодо структури побудови юридичного бізнесу. Отже, «solo party» чи «team player»? Кожен по-своєму відповість на це питання. Маючи досвід роботи самостійним гравцем та частиною достатньо великого й неоднорідного колективу, я вважаю, що самотужки майже нереально здобути таких результатів, яких може досягти команда. Тільки командна робота! До того ж робота з командою, яка пройшла не один обшук, затримання чи інші стресові ситуації.

Важливо, щоб члени команди могли дуже швидко визначатися, хто і за що відповідає та одразу ж реагувати на нагальні потреби клієнта. Такі сторонні чинники як пора року, погода, місце знаходження чи час на годиннику не повинні мати значення. Звучить як мрія будь-якого роботодавця. Однак мені приємно констатувати, що майже завжди саме таким чином відбувається робочий процес в Ario Law Firm.

Команда та соло: позитиви та ризики

• Команда. Багато правників починають кар'єрний шлях з роботи у великих компаніях, де є перспектива кар'єрного зростання, а разом із ним рівня доходу, статусу, впізнаванності та впливу на ухвалення рішень. Також не розкрию страшенний секрет, якщо скажу, що починати свій кар'єрний шлях легше в команді, ніж самотужки.

Позитиви: Дуже багато шансів на те, що ви знайдете людину, яка допомагатиме та підставлятиме плече (особливо на початкових етапах).

Ризики: В команді може бути людина, яка підставлятиме підніжки.

• Солісти. Рідко, але трапляються відчайдухи, які починають свій «зірковий шлях» самотужки.

Позитиви: Такі люди дуже швидко навчаються та набираються досвіду, який нічим не заміниш. Вони і секретарі, і поштарі, і кур'єри, і роботодавці, і радники, і партнери. Вони як вовки, що вполювали, — все їхнє.

Ризики: В цій ситуації діє природний відбір. Якщо зможете продемонструвати якість, то зможете існувати впродовж деякого часу. Адже наодинці, навіть маючи шалений успіх, ви дійдете до того, що вам потрібні помічники, тобто ваша команда.

Таким чином, коли соліст віртуозно зіграв партію, наступним етапом його розвитку стане підбір команди — тих, хто зможе написати, відправити чи занести клопотання прокурору, хто отримає кореспонденцію, проаналізує реєстр чи надасть правову оцінку ситуації. Наш герой все ще залишається солістом, але у нього вже з'являється свій ансамбль. Залежно від якості підбору кадрів, ансамбль може еволюціонувати в оркестр, соло перетвориться на дует, тріо чи квартет. Це неодмінний етап розвитку, ключовим моментом в якому є те, наскільки комфортно солісту співати в дуеті, тріо чи квартеті.

Однак у будь-якому випадку не може бути гарного соло без якісного акомпанементу. Яким талановитим, розумним, оперативним не був би адвокат, настане той момент розвитку, коли він самотужки просто не зможе кинути виклик війську прокурорів зі слідчими. Тут мова йде не лише про якісь суто технічні складові справи, але й про емоційний бік. Висновок — простий. По-справжньому успішний соліст в адвокатурі — це людина, яка зрозуміла, що одному добре, а двом — краще!

Що обирають клієнти

Етап сольної кар'єри особисто для мене закінчився на стадії, коли вона була достатньо успішною. У мене вже була якісна команда, була проспівана не одна партія, було куди рости ансамблю. Однак я вирішив ризикнути та приєднався до тріо. Зараз вважаю, що це був правильний вибір.

Наразі у кожного партнера Ario Law Firm є свої соло-партії, кожен із нас відповідає за свій напрямок роботи. Немає значення, що комусь із нас потрібен рок, а хтось полюбляє класичну музику. Впродовж останніх років, які ми працюємо разом, нам вдалося переконатися, що класика в роковій обробці звучить дуже круто.

Звісно, робота в потужній великій команді також має свої виклики, адже десь з'являються додаткові організаційні та соціальні навантаження. Проте є одна велетенська перевага — ти більше не хвилюєшся, коли отримуєш дзвінки у п'ятницю ввечері, оскільки знаєш, що потенціалу, міці та креативу достатньо, тому що є колеги, які зможуть професійно виконати поставлене завдання. До речі, це високо цінують наші клієнти!

«Нічого подібного я в житті не бачила. З перших хвилин я оцінила цю команду. Владислав Грищенко поїхав від мене о 04:00 ранку, а о 10:00 в залі суду вони знали про мене кожну деталь та як мене захищати. Моєму подиву не було меж! Кожен виступ немов розписаний по нотах. Вони доповнювали один одного потужно й переконливо», — так написала одна з наших клієнток у себе на сторінці в соцмережі про нашу команду. Над цим кейсом працювали колеги з різних практик і ми перемогли.

Завдяки такій синергії ми перемагаємо в більшості випадків. Коли професіоналізм різних сфер поєднується, то клієнт отримує той концентрований результат, який йому не зможе дати соліст. Клієнту не потрібно «розриватися» на шматки між адвокатами, які захищають його у кримінальній справі, яка розпочалась із процедури банкрутства чи ліквідації товариства. Командна робота надає клієнту можливість закривати одночасно різнопланові завдання без ризику втрати часу на пошук кількох спеціалістів з різних питань. Завдяки роботі команди в більшості випадків клієнт отримає результат, не замислюючись над процесом його досягнення та звільняючи себе від проблеми координації дій різних спеціалістів.
