Другі територіальні змагання з дипломатичного багатоборства серед працівників консульських установ та іноземних представництв пройшли 22 червня в Харкові.

У змаганнях взяли участь команди, які представляли Азербайджан, Албанію, Вірменію, Бразилію, Грузію, Ізраїль, Китай, Словаччину, Туреччину, Францію, місію ОБСЄ в Харкові, Харківську міську раду, а також Молодіжну раду при Харківському міському голові. Учасники турніру змагалися в бадмінтоні, шахах, шашках, нардах, настільному тенісі, стрільбі, дартсі та футбольному більярді. 

Під час відкриття змагань спортсменів привітав заступник Харківського міського голови з питань сім'ї, молоді та спорту Костянтин Лобойченко.

«Це вже другий турнір, який не тільки популяризує спорт, а й реально зближує різні країни. Для нас найголовніше - встановлення міцних, корисних та ефективних зв'язків з усіма, хто підтримує Харків і зацікавлений у співпраці з міською владою», - зазначив він. 

За підсумками змагань, у командному заліку перше місце посіла команда Почесного консульства Туреччини в Харкові на чолі з почесним консулом Володимиром Білим, друге місце - Почесне консульство Словаччини, третє - Молодіжна рада. 

Після церемонії нагородження представник команди Почесного консульства Словаччини Дмитро Борщов, який переміг в індивідуальних змаганнях з настільного тенісу і нардів, висловив надію, що цей турнір стане традиційним.

«Дуже позитивний захід із великою кількістю видів спорту. Активне спілкування, знайомство з іншими консульствами - це дуже корисно», - підкреслив він. 

Заступник директора Департаменту міжнародного співробітництва Юлія Згурська також зазначила, що цей турнір допомагає зміцнювати зв'язки між країнами: «Не секрет, що саме в такій, неформальній, обстановці вирішуються різні питання, народжуються ідеї і проєкти. Заради цього, можна сказати, ми і придумали ці змагання, адже спорт об'єднує».
