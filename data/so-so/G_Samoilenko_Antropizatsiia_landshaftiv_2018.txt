<id>G</id>
<author_surname_1>Самойленко</author_surname_1>
<author_name_1>Віктор</author_name_1>
<author_surname_2>Діброва</author_surname_2>
<author_name_2>Іван</author_name_2>
<author_surname_3>Пласкальний</author_surname_3>
<author_name_3>Володимир</author_name_3>
<title>Антропізація ландшафтів</title>
<publ_in></publ_in>
<url>https://geo.knu.ua/images/doc_file/navch_lit/Antropizazia%20landchaftiv_Samoylenko.pdf</url>
<publ_part></publ_part>
<publ_place>Київ</publ_place>
<publisher>Ніка-Центр</publisher>
<year>2018</year>
<pages>55-60</pages>
<length>1011</length>
<alt_orth>0</alt_orth>
<errors>у свою чергу – своєю чергою; Класифікацію було розроблено Продовольчою та сільськогосподарською організацією ООН - Класифікацію розробила Продовольча та сільськогосподарська організація ООН; завантажувались, передусім, - завантажувались передусім</errors>
<comments></comments>
<body>
<b>3.1 Геоінформаційний базис щодо регіону верифікації</b> 
Регіон верифікації розроблених в монографії підходів має загальну модельну площу 310,1 тис. км2. Вона відображає розмір території без площі водних об'єктів, що надалі скрізь і буде розумітися (див. детальну інформацію в таблиці додатка). Цей регіон, як вже зазначалося, охоплює три фізико-географічних зони України: мішаних (хвойно-широколистяних) лісів, широколистяних лісів і лісостепу(рис. 3.1-3.2). Назви, склад і місцезнаходження всіх обраних для верифікації фізико-географічних таксонів подано скрізь на основі [33]. При цьому слід зважити на те, що опис природничо-географічних особливостей зазначених таксонів вичерпно викладено у праці О.Маринича та П.Шищенка [30]. Завдяки цьому не має рації дублювати такий опис у монографії.
Зона мішаних (хвойно-широколистяних) лісів містить єдиний Поліський край. Він, у свою чергу, поділяється на 5 фізико-географічних областей з їхніми 39 районами. Площа зони й краю – 88,9 тис. км2, тобто 29% регіональної. Зону широколистяних лісів з площею 60,1 тис. км2 або 19% площі регіону теж представлено єдиним краєм – Західноукраїнським. Він об'єднав 6 фізико-географічних областей, у яких вирізнено 33 райони. А от лісостепову зону з площею 161,1 тис. км2, тобто 52% регіональної, поділено вже на три краї: Подільсько-Придніпровський (площа 79,6 тис. км2 або 26% регіональної) з його 8 фізико-географічними областями та 31 районом; Лівобережнодніпровський (площа 56,5 тис. км2 або 18% регіональної), який об'єднує 4 області та 17 районів, а також Східноукраїнський (площа 25,0 тис. км2 або 8% регіональної) з його 2 областями та 10 районами.
Таким чином, під час безпосереднього аналізу міри антропізації ми будемо оперувати відповідними просторовими даними щодо розподілених за краями 25 фізико-географічних областей та їхніх 130 районів у регіоні верифікації (див. далі).
За основні ж компоненти сформованого геоінформаційного базису для зазначеного верифікаційного регіону правили такі <b>відкриті джерела цифрових просторових даних</b> (зважаючи на те, що всі растрові дані цих джерел було переведено в пошаровий векторний формат для регіону та заданих просторових об'єктів):
1) інтерактивна растрова карта земельних покривів (<foreign><i>Land Cover</i></foreign>) програми <foreign><i>Climate Change Initiative</i></foreign> (<foreign><i>CCI-LC Map</i></foreign>) Європейського космічного агентства (<foreign><i>European Space Agency, ESA</i></foreign>) з просторовим розрізнюванням 300 м (далі, скорочено, <b>карта <foreign><i>ESA Land Cover</i></foreign></b>). Її створено станом на 2015 рік шляхом обробки даних дистанційного зондування (ДДЗ) низки супутникових програм, зокрема <foreign><i>Envisat</i></foreign> з сенсором <foreign><i>MERIS</i></foreign>, <foreign><i>SPOT</i></foreign>, <foreign><i>PROBA</i></foreign>  і <foreign><i>NOAA</i></foreign>  з сенсором <foreign><i>AVHHR</i></foreign>.
Склад полігональних просторових об'єктів цієї карти відповідає застосованій для її побудови класифікаційній системі (класифікації) земельних покривів (<foreign><i>Land Cover Classification System, LCCS</i></foreign>). Класифікацію було розроблено Продовольчою та сільськогосподарською організацією ООН (<foreign><i>United Nations Food and Agriculture Organization, UN FAO</i></foreign>) з огляду на необхідність її зіставності з аналогічними класифікаціями і/або просторовими продуктами, які стосуються земельних покривів.
Згідно з [95], класифікація <foreign><i>LCCS</i></foreign>, як власне і карта <foreign><i>ESA Land Cover</i></foreign>, оперує 22 класами земельних покривів першого, «глобального» рівня. Серед них вирізняються, зокрема, покриви незрошуваних і зрошуваних орних земель, лісів різного типу, а саме широколистяних, хвойних і мішаних, чагарників, трав'яної рослинності, заболочених земель, територій з відсутньою або незначною рослинністю, селитебно-промислових територій, водних об'єктів, а також певні гетерогенні покриви - лісо-чагарниково-трав'яної рослинності, її комплексування з агроугіддями тощо.
Для доступної розробникам деталізації першорівневих класів у класифікації <foreign><i>LCCS</i></foreign> і відповідній їй карті на другому, «регіональному» рівні додано ще 14 підкласів. Наприклад, покриви лісів різного типу поділено за щільністю деревної рослинності тощо.
Фрагмент інформаційно-мережного інтерфейсу карти <foreign><i>ESA Land Cover</i></foreign> наведено на рис.3.3;
2) інтерактивна растрова карта земельних покривів картографічного веб-сервісу <foreign><i>GlobeLand30</i></foreign> Національного центру геоматики Китаю (<foreign><i>National Geomatics Center of China, NGCC</i></foreign>) з просторовим розрізнюванням 30 м (далі, скорочено, <b>карта <foreign><i>Globeland30 Land Cover</i></foreign></b>).
Цю карту сконструйовано станом на 2011 рік на основі дешифрування ДДЗ таких супутникових програм, як <foreign><i>Landsat</i></foreign> і програми супутникового моніторингу довкілля Китаю <foreign><i>HJ</i></foreign>.
Класифікаційна схема карти <foreign><i>Globeland30 Land Cover</i></foreign> згідно з [106] містить геоінформаційно картографовані 10 типів земельних покривів.
Серед них, зокрема, комплексні за складом елементів покриви агроугідь, лісів, трав'яної та чагарникової рослинності, водно-болотних угідь (англ. <foreign><i>wetlands</i></foreign>) і водних об'єктів.
Зазначена схема містить також земельний покрив т. зв. штучних поверхонь. Цей покрив є найбільш композиційно комплексним. Він, відповідно до його дефініції в [106], адекватний об'єктам селитебної, промислово-будівельної, гірничопромислової та транспортної систем землекористування та/або його наслідків (СЗК/НЗ) за нашою систематизацією (див. табл.2.3 і далі).
Фрагмент інформаційно-мережного інтерфейсу карти <foreign><i>Globeland30 Land Cover</i></foreign> наведено на рис.3.4;
3) векторні просторові дані картографічного веб-сервісу <foreign><i>OpenStreetMap</i></foreign> (далі, скорочено, <b>дані <foreign>OSM</foreign></b>). Просторові дані щодо заданих типів і класів географічних об'єктів, передусім селитебної, промислово-будівельної, гірничопромислової та транспортно-зв'язкової землекористувальних систем, а також щодо деяких складників інших СЗК/НЗ, отримувалися шляхом подавання запитів через відповідні ключі / значення. Це здійснювалося, наприклад, через ключ «<foreign><i>land use</i></foreign>» (землекористування) і значення «<foreign><i>industrial</i></foreign>» (промислова зона), ключ «<foreign><i>manmade</i></foreign>» (штучний) і значення «<foreign><i>pipeline</i></foreign>» (трубопровід), ключ «<foreign><i>highway</i><foreign>» (автомагістраль) або ключ «<foreign><i>rail- way</i></foreign>» (залізниця) з потрібними для деталізації значеннями тощо.
Позаяк <foreign><i>OSM</i></foreign> за організацією є відкритим проектом, що підтримується його користувачами, всі залучені до створення базису дані <foreign><i>OSM</i></foreign>  перевірялися з огляду на їхні метадані. За потреби, дані <foreign><i>OSM</i></foreign>  коригувалися з використанням допоміжних джерел, насамперед відкритих для доступу ДДЗ програми <foreign><i>Landsat</i></foreign> (див. далі);
4) векторні просторові дані щодо об'єктів природно-заповідного фонду (ПЗФ) України (далі, скорочено, <b>карти ПЗФ</b>). Їх було отримано з відповідних карт урядового веб-сайту та веб-порталу «Природа України» А.Грачова;
5) растрові карти електронної версії Національного атласу України (далі, скорочено, <b>Національний атлас України</b>, а саме карти:
– «Фізико-географічне районування» та «Ландшафти» (за О.Мариничем, Г.Пархоменком, В.Пащенком, О.Петренком і П.Шищенком, М 1:2500000);
– «Ґрунти» (за О.Канаш, Т.Лактіоновою і В.Медведєвим, М 1:2500000);
– «Рослинність» (за Я.Дідухом і Ю.Шелягом-Сосонко, М 1:2500000);
– «Загальна розчленованість рельєфу» (за Г.Кучмою, О.Луговою та Р.Спицею, М 1:5000000);
– «Антропогенні зміни рельєфу» (за М.Барщевським, В.Палієнко та С.Жилкіним, М 1:5000000);
– «Транспортна мережа" (за Н.Кас'яновою і В.Разовим, М 1:2500000);
– «Виробництво електроенергії та розподільчі мережі» (за Т.Яснюк, М 1:4000000);
6) растрова карта електронної версії Атласу України (далі, скорочено, <b>електронний атлас України</b>) «Території для відпочинку та санітарно-курортного лікування населення» (за А.Бочковською та Л.Руденком, М 1:6000000);
7) інші <b>допоміжні джерела</b>, серед яких, зокрема, відкриті для вільного (некомерційного) доступу ДДЗ програми <foreign><i>Landsat</i></foreign> (супутника <foreign><i>Landsat</i></foreign> 8, максимальне просторове розрізнювання 15 м), які завантажувалися, передусім, з веб-каталогу <foreign><i>Earth Explorer / USGS</i></foreign>), а також дані досить відомих картографічних веб-сервісів <foreign><i>Google Earth</foreign> і <foreign>Google Maps</i></foreign>.
<b>3.2 Робоча шкала міри антропізації фізико-географічних таксонів</b>
Зважаючи на створений геоінформаційний базис, розглянутий вище, та регіон верифікації, і було розроблено власне робочу шкалу міри антропізації фізико-географічних таксонів як агрегацій суходільних ландшафтів, які формують регіональні ландшафтні структури зон мішаних (хвойно-широколистяних) і широколистяних лісів та лісостепу. Шкалу параметризовано через відповідні категорії та індекси антропізації і наведено у табл.3.1.
</body>
