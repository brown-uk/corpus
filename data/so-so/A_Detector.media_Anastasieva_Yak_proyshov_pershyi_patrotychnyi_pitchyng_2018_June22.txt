<id>A</id> 
<author_surname>Анастасьєва</author_surname>
<author_name>Олеся</author_name> 
<title>Як пройшов перший патріотичний пітчинг</title> 
<publ_in>Детектор медіа</publ_in> 
<url>https://detector.media/production/article/139778/2018-07-31-yak-proishov-pershii-patriotichnii-pitching/</url> 
<publ_part></publ_part> 
<publ_place>Київ</publ_place> 
<publisher></publisher> 
<year>2018</year> 
<pages></pages> 
<length>928</length> 
<alt_orth>0</alt_orth> 
<errors>відсутня_інформації – відсутня_інформація; водночас, - водночас; в 2019–2022 - у 2019–2022; в 2017 - у 2017</errors> 
<comments></comments> 
<body><b>Міністерство</b>
Все почалося в понеділок, 23 липня, коли на сайті Міністерства культури з’явилися картки з оцінками та коментарями експертів до кожного з поданих проектів, що пройшли технічний відбір (202) і були допущені до участі в конкурсі. Картки почали з’являтися хаотично й надвечір понеділка зникли взагалі. Знову на сайті їх опублікували лише ввечері четверга, 26 липня. Цей факт викликав хвилю критики серед кінематографістів і побоювання, що картки «зачищають».
Підставу для таких думок дало само міністерство, яке тижнем раніше спочатку опублікувало, потім прибрало, потім знову опублікувало перелік допущених до участі в другому турі конкурсу проектів. У колі кінематографістів ширилися чутки, що списків було як мінімум два.
При цьому на сайті міністерства відсутня інформації, що загалом на конкурс було подано 215 заявок, але тринадцять із них було відхилено у зв’язку з поданням документів у неповному обсязі або оформлених неналежним чином. Також немає на сайті повідомлень, що один із членів експертної комісії, Володимир Войтенко, вийшов із її складу. Міністерство так і не провело конкурсу на цю вакантну посаду, мотивуючи це тим, що вже цього року на телевізійні екрани мають вийти серіали, які перемогли в цьому «патріотичному конкурсі», тому не маємо часу й не треба зволікати. Водночас, 99 % представлених на пітчингу ігрових проектів, у тому числі серіалів, заявили, що планують виходити на екрани в 2019–2022 роках.
Усе це дало підстави великій кількості кінематографістів досить скептично поставитися як до роботи відомства загалом, так і до самого конкурсу «патріотично кіно» зокрема.
Міністерство також не опублікувало навіть короткого синопсису кожного з поданих проектів, чим також викликало обурення. По-перше, з однієї назви неможливо було зрозуміти, про що проект. По-друге, самі експерти плутали проекти. По-третє, само міністерство плутало картки експертів. По-четверте, деякі проекти, які перемогли в попередньому конкурсі, проведеним минулого року Держкіно, в конкурсі Мінкульту навіть не вийшли у другий тур. Наприклад, Таміла Ташева, продюсерка проекту «Іман», що переміг на 10-му пітчингу Держкіно, в коментарях на Фейсбуку написала: <quote>«А ми не пройшли»</quote>. Керівниця прес-служби Юлія Даценко їй відповіла: <quote>«Спробуйте ще раз на пітчинг Держкіно восени або вже на наступний наш з урахуванням усіх недоліків»</quote>. Цікаво, які недоліки має на увазі пані Даценко. 
<b>Експерти</b>
Кожен експерт, який оцінював проект, мав дати обов’язкову стислу рецензію. А також пояснити кожну з п’яти своїх оцінок: оригінальність ідеї, актуальність теми, драматургічну якість сценарію, соціальну важливість проекту, патріотичну спрямованість проекту — не менше ніж трьома реченнями, зазначивши вади чи переваги, що стали підставою для виставлення відповідного бала. Значна частина експертів цієї вимоги не виконала — обмежившись лише виставленням балів.
Особливо відзначився експерт № 9. У великій кількості карток до різних проектів він вказував, що проект актуальний чи оригінальний, патріотичний і соціально значущий, але при цьому ставив найнижчі оцінки: 1 і 2.
І такі випадки саме з цим експертом не поодинокі.
Експертка № 5 відзначилася тим, що переплутала два проекти під назвою «Кайдашева сім’я», а також великою кількістю «нулів», які вона ставила різним проектам (такої кількості нулів ми не помітили в жодного іншого експерта). Такі низькі оцінки вона зазвичай мотивувала тим, що проект непатріотичний. Відповідно до положення про конкурс, якщо експерт визнає проект непатріотичним, то може не оцінювати його. При цьому, скоріш за все, цей нуль додається до суми всіх балів, а загальний бал ділиться на кількість експертів (прес-служба Мінкульту підтвердила, що нуль від експерта враховується і загальний бал ділиться на всіх, хто проголосував). І саме цей нуль став для багатьох проектів вирішальним і не дозволив їм пройти у другий тур конкурсу.
Деякі конкурсанти, які не пройшли у другий тур (пітчинг), не змирилися з таким рішенням і подали скаргу в міністерство.
Оксана Войтенко закликала інших авторів, не згодних з оцінкою експертів, приєднуватися до скарги. За її словами, вже назбиралося більше десятка таких кінематографістів.
Серед тих, хто не пройшов у другий тур конкурсу, — повнометражний ігровий дебют Катерини Горностай про підлітків «Стоп-Земля». Як ідеться в синопсисі проекту: <quote>«У школі з жорстокою дисципліною є місце “диким” речам — таким як дружба, закоханість і перший чуттєвий досвід»</quote>. Сценарій цього проекту переміг на пітчингу ОМКФ в 2017 році, й того ж року в Котбусі та був відібраний на низку інших заходів, де розглядають проекти на етапі девелопменту, зокрема, цього року відібраний до лабораторії Міжнародного кінофестивалю <foreign>New Horizons</foreign> (Вроцлав, Польща). Низка кінематографістів висловили здивування, як такий титулований проект не зміг пробитися у другий тур пітчингу українського Мінкульту.
Річ от у чому: багато експертів у своїх картках написали, що проект про школу не має ніякого стосунку до патріотизму. А експертка № 5 поставила «Стоп-Землі» нуль. Свою оцінку вона мотивувала так: «Кіносценарій відзначається слабкістю сюжетних ходів, їх недоопрацюванням. Авторові не вдалося до кінця осмислити психологію підлітків, а отже створити якісний художній продукт. Окремі сцени, особливо еротичні за участі 16-річних підлітків, викликають занепокоєння з погляду моральних принципів. Також відсутня патріотична спрямованість». Чи не в Міністерстві оборони працює скрипт-доктор № 5, що краще за міжнародних спеціалістів знається на слабких та сильних сторонах сюжетних ходів і висловлює занепокоєння моральними принципами?
Половина експертів узагалі мала конфлікт інтересів — вони або самі брали участь у конкурсі, або це робили їхні компанії, або проекти мали виходити на телеканалах, які вони представляли. І навіть якщо сам експерт не оцінював свій проект, йому нічого не заважало занижувати оцінки своїм прямим конкурентам. Тут варто наголосити, що аналогічна ситуація була й на всіх пітчингах Держкіно від першого до десятого включно.
<b>Конкурсанти</b>
Серед телеканалів найбільше заявлених проектів було в «1+1» і холдингу <foreign>StarLightMedia</foreign> (<foreign>ICTV</foreign>, Новий канал), але якщо перші подавали проекти від свого продакшену, то другі — й від свого «Прокіно», і від сторонніх.
Проекти групи «1+1» дивували не лише відсутністю, щонайменше у двох проектах, необхідної умови — сценарію всіх серій (у двох поданих проектах були сценарії лише першої серії — й постає запитання: як проекти потрапили у другий тур?), але й заявами продюсера на проекті «Виклик № 5».</body> 

