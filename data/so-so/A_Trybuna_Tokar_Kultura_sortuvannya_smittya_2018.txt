<id>A</id> 
<author_surname>Токар</author_surname>
<author_name>Олександра</author_name> 
<title> Культура сортування сміття</title> 
<publ_in>Трибуна</publ_in> 
<url> https://tribuna.sumy.ua/news/kultura-sortuvannya-smittya/</url> 
<publ_part></publ_part> 
<publ_place>Суми</publ_place> 
<publisher></publisher> 
<year>2018</year> 
<pages></pages> 
<length>1047</length> 
<alt_orth>0</alt_orth> 
<errors>оточуючих - оточення; Більше того, - Ба більше,; пункти прийому - пункти приймання; ок’ей- окей; відносяться - належать; упаковки - пакування; упаковками - пакуванням; переробку - перероблення; відносяться до паперу - не належать до паперу; Проте, - Проте; на переробку - на перероблення; термокружка - термогорня; у океанах - в океанах; забруднюють екологію - забруднюють довкілля; пластикових упаковок - пластикового пакування</errors 
<comments></comments>  
<body>
<b>Як привезти культуру сортування сміття з Іспанії до Сум і призвичаїти до неї оточуючих.</b> 
<b>Анна Кайнова дала поради початківцям і розповіла, від чого можна відмовитися заради екології.</b> 
Моя історія сортування сміття розпочалася в Іспанії. Я перебувала там протягом року на волонтерському проекті. Разом зі мною жила дівчина з Португалії, і для неї сортувати сміття було не важче, ніж почистити зуби. У нас у квартирі були окремі контейнери, в які ми складали побутові відходи, пластик, папір і скло. Окрім цього, біля нашого будинку в Мадриді стояли контейнери для сортування сміття. 
У багатьох країнах людині можуть виписати штраф, якщо вона не сортує сміття. Більше того, мені розповідали про дещо екстремальні закони, які визначають день, коли можна викидати, наприклад, скло, папір чи побутові відходи. 
Саме португалка була для мене прикладом і поштовхом до усвідомлення проблеми екології. Вона завжди ходила в магазин зі своєю еко-торбинкою, не користувалася поліетиленовими пакетиками. Все було взято з її прикладу, і коли я повернулася в Суми, то зрозуміла, що вже не можу інакше. 
<b>Сортування сміття по-сумськи</b> 
Удома я поставила два контейнери для пластику та паперу. Скло у нас і до цього сортувалося окремо. Буквально за кілька тижнів усі до цього звикли, тож ніяких труднощів не було. Коли у місті поставили великі жовті контейнери для пластику та картону, я була надзвичайно щаслива. 
Наразі мене турбує питання подальшої долі відсортованого сміття в Сумах. Я знаю, що є контейнери для пластику, проте, куди далі йде сміття з них – мені не відомо. З відсортованим папером легше, адже є спеціальні пункти прийому, які готові його забрати. 
<b>Прості поради для тих, хто лише починає</b> 
Загалом сортування сміття залежить від того, які контейнери є в місті. Дехто сортує пластикові пляшки разом з кришечками, хтось – без. В ідеалі вони й справді мають збиратися окремо, адже це інший вид пластику. Те ж саме і з етикетками. 
<b>Ось кілька легких порад для початку</b>: 
- Пластик потрібно сортувати окремо від іншого сміття. 
- Паперові стаканчики для напоїв також відносяться до пластику, адже зсередини вони мають прошарок поліетилену. 
- Упаковки з-під соку та молока можуть вважатися і пластиком, і папером, потрібно уважно читати маркування. Упаковки Тетра-Пак також в багатьох місцях сортуються окремо. 
- Перед сортуванням усі пластикові пляшки потрібно спресувати – у повному розмірі вони займають багато місця. Те ж саме і з картонними коробками та упаковками: їх розрізають та складають, що значно спрощує їх переробку. 
- Усі контейнери, які йдуть на смітник (пляшки, бляшанки, коробки, упаковки) потрібно мити. У сміттєвий бак вони повинні потрапити чистими – без залишків напоїв чи їжі. 
- Увесь папір має бути сухим і чистим. Використані паперові серветки не відносяться до паперу, вони викидаються разом з органічними відходами. 
- Скло сортується окремо. 
- Бляшанки (консервні банки) також сортуються окремо від іншого сміття. Проте, це залежить від наявності контейнера. 
- Харчові відходи також сортуються окремо. В Україні є ініціативи, коли з харчових відходів роблять компост. 
У багатьох країнах люди здають на переробку пластикові відходи самостійно. За це вони отримують бонуси, наприклад товари для будинку. Це – додаткова мотивація. 
Найпростіше, що може робити кожен – сортувати пластик, скло, папір і харчові відходи. Це дуже легко, але несе вагомий вплив на нашу екологію. 
<quote>Я переконана, що свідоме споживання має стати повсякденною звичкою для кожної людини. Особисто мене хвилює засилля на нашій планеті пластику, від якого ми точно можемо відмовитися, адже навряд чи людям варто нагадувати, наскільки пластик шкодить і екології, і нам самим. </quote> 
<b>ТОП-7 неекологічних речей, від яких я раджу відмовитися</b> 
1. Я відмовилася від одноразових пакетів у супермаркетах. Це складно, особливо, коли йдеш з роботи, хочеш набрати яблучок у магазині, а їх треба кудись покласти та зважити. Саме тому я ношу з собою власні пакети, які використовую кілька разів, або невеличку авоську. Від пакетів «на касі» мене рятує еко-сумка. 
2. Я часто купую каву на вулиці, тож для цього у мене є власна термокружка. Сумські заклади до цього нормально ставляться та ніколи не відмовляють. 
3. Я не користуюся одноразовим пластиковим посудом. Тарілочки можна купувати паперові, вони вже давно вийшли на український ринок і можуть замінити пластик. 
4. Я раджу відмовитися від води в пластикових пляшках. По-перше, пластик, який має взаємодію з температурою – дуже шкідливий. Зручніше придбати спеціальну пляшку, яку можна використовувати повторно та безпечно. Якщо уникнути пластикових пляшок неможливо, то потрібно звертати увагу на маркування: 1, 2, 4, 5 – це пластик, який легко переробляється. Усе інше маркування (3, 6, 7) – небезпечне. 
5. Зазвичай у закладах я прошу приносити мені напої без пластикових трубочок. У всьому світі їх використовують у величезній кількості, вони плавають у океанах і надзвичайно забруднюють екологію. 
6. Я розумію, що відмовитися від вушних паличок складно, але краще обирати ті, які зроблені з дерева. 
7. Пластикові зубні щітки. На ринок України вже виходять зубні щітки з дерева та бамбука, саме на них я раджу звернути увагу. 
Особливу увагу потрібно приділяти індустрії краси, яка несе величезний вплив на екологію Землі. Окрім пластикових упаковок, шампуні, креми та гелі містять ще й парабени та ароматизатори. Однак, найгіршим є те, що деякі бренди тестують свою косметику на тваринах. 
Окрім цього, я раджу відмовитися від натурального хутра. Особисто мене воно навіть не приваблює. Якщо можна засумніватися щодо замші, то з хутром все просто – ви дивитеся на нього і розумієте, що це була тваринка. 
Я розумію, що неможливо відмовитися від всього, адже не на все можна знайти відповідник. Проте відмовитися хоча б від чогось – це вже вагомий крок. 
Коли я почала думати про екологічну складову своїх дій – здійснювати покупки в магазинах стало складніше. Проте, я отримую задоволення від того, що кожного дня свідомо роблю свій вибір. Особливо мене радує те, що я можу стати для когось прикладом. 
Інколи мені доводиться пояснювати продавцям, чому я прийшла зі своїм пакетом, або чому прошу зважити мені овочі без нього. Хтось погоджується відразу, хтось жартує, а хтось починає сперечатися, говорити, що я все одно нічого не зміню. 
Однак, я живу з думкою, що світ завжди змінює маленька групка небайдужих людей.  
<i>Через людську діяльність щороку у води Тихого океану потрапляє 9 млн тонн відходів, і ще понад 30 млн в Атлантику! Найбільша проблема з нафтою. Навіть без аварій, а лише у результаті судноплавства і очищення танкерів в океані у воду потрапляє від 5 до 10 млн тонн нафти. А ще протягом останніх 20 років зникло майже 20% всіх коралових рифів.</i> 
<i>Один українець за день в середньому створює 0,5 кг сміття. А в рік це <b>182,5 кг</b>! В Україні звалища сміття займають понад 250 тисяч га землі!</i>
</body> 