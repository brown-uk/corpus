Плануючи мандрівку, ми витрачаємо багато часу на складання маршруту, резервацію готелів купівлю квитків тощо. А от про пакування та підготовку спорядження часто думаємо в останню мить. Переконаний, що багато з вас були у ситуації, коли перед виїздом ви бігаєте по квартирі і шукаєте якусь річ, або вагаєтесь чи знадобиться вам зайва пара взуття, бо її і так нема куди запхати.

Пакування: як найкраще підготуватися до подорожі

Ми зібрали кілька простих порад щодо організації пакування та транспортування спорядження, які можуть суттєво спростити вам життя, а отже – сприяти більшому задоволенню від мандрівки.

1. Спробуйте додати одяг у чохли для лижного спорядження

Зібралися на лижі, сноуборд? Їдете або летите надовго? Чому б не запакувати лижні аксесуари у чохол від сноуборда чи лиж, який ви і так берете?! Не дивуйтесь, якщо туди, окрім лиж, спокійно вмістяться рукавиці, шапки, термобілизна, шкарпетки. А можливо навіть куртка, штани та інші речі. Також туди можна поставити інструменти для регулювання лижного спорядження. Якщо ви летите літаком, то таким чином можете навіть зекономити на одній одиниці багажу і зареєструвати лише чохол зі спорядженням, взявши решту одягу у ручну поклажу.

2. Беріть додатковий маленький рюкзак

Один великий наплечник чи сумка з усіма речима – це зручно. Але часто під час подорожі ви пересуваєтеся на невеликі відстані від свого умовного «базового табору» (готелю або кемпінгу), де можна залишити речі. В такому разі не хочеться носити з собою великий туристичний наплечник, в якому буде бовтатися пляшка води, фліска, кілька канапок та інші дрібнички. Про сумку на коліщатках я взагалі мовчу ;). Навіть якщо ваш основний наплечник не дуже великий, то вам усе одно доведеться висипати усі зайві речі, щоб взяти його в місто чи одноденний похід. Якщо ви подорожуєте по країні і кожних кілька днів переїжджаєте у інше місто, то пакувати речі доведеться надто часто. Тому раджу спакувати в подорож невеликий міський наплечник, або навіть придбати ультралегкий та компактний наплечник, з тих, що розроблені спеціально для таких цілей.

Наявність додаткового рюкзака додасть вам свободи. Навіть якщо ви заїхали в місто лише на один день, то завжди можете насолодитися ним сповна, залишивши свої речі в камері зберігання, а гуляти із зручним маленьким рюкзаком.

3. Сфотографуйте свої речі перед пакуванням

Збираючись у подорож, не пакуйте кожну наступну річ одразу у наплечник чи валізу. Радимо спочатку викласти усе в одному місці (наприклад, на ліжко). Так легше буде оцінити, чи ви нічого не забули. Можете навіть скреативити і сформувати з усього гарну композицію для фотографії. Крім кльової картинки для Instagram, це буде фотосписок усього що ви взяли. Відповідно, на зворотньому шляху, можна звірити чи нічого не забули в готелі.

4. Провідні outdoor-бренди також роблять дорожні сумки

Якщо слово «валіза» асоціюється у вас лише з чорним нудним квадратом з колесами та одним великим відділенням, то ви добряче відстали від життя. Провідні бренди туристичних рюкзаків для хайкінгу і серйозних гірських сходжень мають у своєму асортименті також дорожні сумки для міських подорожей. Очевидно, що їхня якість, надійність і функціональність суттєво випереджає класичні валізи. Ви будете приємно здивовані, наприклад моделлю «валізи» на колесах Osprey Ozone, яку можна везти за собою, а при потребі одягнути на плечі, чи перетворити на маленький наплечник. Разом з тим, вона ідеально вписується у габарити ручної поклажі.

Можете глянути також інші моделі. А щоб у аеропортах кожного разу не загортати свій великий туристичний рюкзак у плівку, можна скористатися спеціальним чохлом, який надійно захистить його від можливих пошкоджень.

5. Використовуйте чохол для фотокамери, як додаткове місце для речей

Сучасні дзеркальні камери досить великі. Часто ми носимо фотокамеру у окремому чохлі, що висить на плечі. Це зручно, коли ви уже в пункті свого призначення. Але під час транспортних перипетій, наприклад у аеропорту чи автостанціях, у вас виникає потреба тримати під рукою багато дрібних речей: документи, їжу, пляшку з водою тощо. Щоб не носити додаткових пакетів, ви можете лагідно вмостити ваш фотоапарат у головну одиницю багажу, між м’якого одягу, а вільний чохол використати як додаткову сумку. Сюди також можна напакувати сувеніри з duty-free. Переважна більшість працівників авіакомпаній не звертатиме увагу на вашу додаткову одиницю ручної поклажі, бо вважатиме, що всередині фотоапарат. В такий самий спосіб можна використовувати й інші додаткові сумки, наприклад сумку-холодильник. Яка є перш за все сумкою, а вже після холодильником.

6. Ніхто не відміняв доставку поштою

В західному світі доставка спорядження вже давно стала звичною справою. Їдете у різнопланову подорож? Навіщо таскати за собою спорядження, яким не користуєтесь?! Наприклад, якщо ви плануєте, тиждень мандрувати на ровері, а далі сплавитися річкою на човні. Або ви йдете у хайкінг, а потім тиждень плануєте мандрувати містами. То чому б не зібрати намети, спальники, посуд та не надіслати поштою у кінцевий пункт призначення або відльоту? Це може коштувати не так багато, як вам здається, натомість ви позбавляєтеся клопоту з багажем під час переїздів. А також у вас відпадає потреба зайвий раз їхати в готель, щоб лишити речі перед прогулянкою. Або, наприклад, після катання на лижах у грузинському Гудаурі, ви хочете ще кілька днів помандрувати країною. Можете сміливо відправляти лижі поштою у місто, звідки плануєте відлітати, і не носити їх за собою по автобусах і потягах. Те саме з міжнародними відправленнями. Якщо у вас кілька перельотів, то ви можете спробувати надіслати багаж поштою напряму додому. Це може бути навіть дешевше, ніж перевезення багажу в літаках та вбереже від ризику втрати під час численних пересадок.

Pro tip: Під час купівлі велосипеда ви маєте право попросити в магазині коробку від нього. В майбутньому вона може пригодитися вам для відправки велосипеда поштою, або перевезення в потягу зі спальними вагонами.

7. Багажник авто замість валізи

Їдете у подорож на власному авто, яке завжди буде під рукою? Спробуйте узагалі не пакувати речі у валізи чи рюкзаки. Зробіть «генеральне прибирання» у багажнику та розкладіть там речі по категоріях. Так, щоб до усього був легкий доступ. Можете використати невеликі пакети чи тканинні торбинки, або спеціальні органайзери для багажника. В такому разі у намет чи хостел ви будете брати лише маленьку косметичку та кілька речей. Адже часто, подорожуючи на авто, ви щоразу ночуєте у новому місці. Відповідно ви кожного вечора витягуєте великі валізи з машини, заносите їх в готельний номер, але реально використовуєте лише кілька речей з їхнього вмісту. Те ж саме відбувається під час ночівлі в кемпінгу. Ви довго стоїте над багажником авто, шукаючи та дістаючи потрібні речі з наплечника, хоча сам наплечник, зрештою, залишаєте в машині. Брати рюкзаки в авто ніхто не забороняє, вони можуть лежати пустими збоку, чекаючи того дня, коли ви вирішите відійти від машини на довше.

8. Носіть намет з розумом

Зазвичай під час мандрівки в гори ви берете один намет на кількох людей. В такому разі радимо розділити намет між учасниками походу. Ні, різати на частини нічого не потрібно. Просто розпакуйте намет та віддайте каркас (дуги), верхній тент, дно і кілки різним людям. Так ви суттєво полегшите свій наплечник, без значних ускладнень для інших. А ще зекономите місце. Адже окремо ці частини значно більше надаються зручному пакуванню. Наприклад, секції каркасу можна прикріпити збоку, а тент чи спальню – скласти квадратом на дно чи спинку наплечника. Вільний чохол від намету, при потребі, може стати для вас додатковою сумкою для тимчасового перенесення речей.

А от кілки можна частково або взагалі не брати. Їхню роль можуть виконати звичайні, загострені ножем патички. А у разі мандрівок у теплі краї, де рідко дощить, намет можна використовувати зовсім без розтягування, прив’язавши окремі відтяжки входів до каменів або дерев поблизу. Окрім того, кілки до намету входять до списку речей, які заборонено перевозити у салоні літака. Сумно буде прощатися з ними під час перевірки ручної поклажі в аеропорту.

Pro tip: Якщо є потреба швидко скласти мокрий намет після дощу або ранкової роси – перед складанням витріть тент рушником, футболкою, або просто туалетним папером. Це суттєво полегшить вагу намету та зменшить небезпеку псування тканини.

9. Беріть найважливіші елементи власного спорядження

Суттєво спростити транспортування може рішення не везти власного спорядження для катання чи походу, а його оренда на місці. В такому разі ми радимо все ж взяти основні елементи, що безпосередньо забезпечують зручність та комфорт. Наприклад, ви можете не брати сноуборд чи лижі, але вартує взяти власні черевики, до яких ви звикли. Сноубордерам можна взяти також кріплення. Велосипед легко взяти в оренду, але якщо у вас при собі буде власне сідло, то рівень комфорту, а отже і приємність відпочинку, буде в рази більшою. До переліку можна додати ще шоломи, засоби захисту, педалі з кріпленням, спеціальне взуття для водних видів спорту та інше. До слова, багато каякерів возять з собою власне весло.

10. Подаруйте старе спорядження місцевим

Давно плануєте купити новий спальник чи намет, але шкода викинути старий? Візьміть його у подорож та залишіть місцевим перед від'їздом. Те саме можна зробити з одягом та іншими б/в дрібницями. Такій собі «пожертві» особливо будуть раді жителі бідніших екзотичних країн, або ж інші «тревелери», що подорожують з мінімальними витратами. Інший шлях – залишити комусь з місцевих знайомих своє спорядження для використання з умовою, що ви зможете взяти його, коли будете йти цим маршрутом наступного разу. Загалом, якщо їдете у «простіші», менш туристичні країни, наприклад, Азії чи Африки, то варто взяти з собою якісь дрібнички, які вам не шкода буде подарувати місцевим. Це суттєво спрощує знайомство та додає позитивних емоцій обом сторонам. Наприклад, у Марокко діти часто просять у мандрівників прості кулькові ручки.
