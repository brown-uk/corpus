
На даній моделі можна побачити щонайбільше 3 сторони з 6. І, як би не рухали цей геометричний об’єкт, їхня кількість залишиться без змін. Це можна використати для представлення кожною з них окремого кольору, після чого присвоїти кожній видимій стороні певного кольору по одній з властивостей інформації. Наприклад, червоний – конфіденційність, зелений – доступність, синій – цілісність. Інші три невидимі сторони будуть білого кольору і відображатимуть невизначеність. Тоді представлене зображення буде формально відповідати інформаційному активу, у якого однаково захищені всі три властивості інформації. Однак у реальному житті такого стану досягти складно. Тому ним відображатиметься актуальний стан захищеності інформаційного активу. 
Уявімо, що кожен ряд цього куба може рухатися на 360о за аналогією з іграшкою «кубик Рубік» (див., наприклад, рис. 5). Тоді при виникненні інциденту ІБ, що призвів до впливу на певну властивість інформації, поточний ряд замінюватиметься білим. Це відображатиме проблему збереженості конкретної властивості інформаційного активу. Одночасно може виникати певна множина таких проблем забезпечення ІБ. І не завжди вирішення однієї проблеми дозволятиме подолати інші або може призводити до появи нових. 
 
З огляду на рис. 5, потрібно виконати завдання вибору порядку збирання цього «куба». Зокрема, отримання очікуваного результату за мінімальну кількість кроків. Однак, за малий проміжок часу зазвичай зробити це складно, тоді як комп’ютер справиться з цим значно швидше і знайде найбільш точний результат. Шляхи пошуку такого рішення, яким можливе забезпечення збереженості властивостей інформаційного активу у найкоротші строки, насамперед важливе для об’єктів критичної інформаційної інфраструктури. Оскільки нештатні зміни в їхній роботі можуть мати катастрофічні наслідки. Це обумовлено тим, що основними критеріями до функціонування об’єктів критичної інформаційної інфраструктури є їхня відмовостійкість та неперервність операцій. 
Також необхідно сформувати для комп’ютера завдання з пошуку шляху з найменшою кількістю кроків до повернення інформаційного активу у захищений стан. Для цього можна використати математичний апарат логіки предикатів першого порядку, що дасть змогу зв’язати об’єкти певної множини з їхніми властивостями. Такий підхід дасть змогу використати трикластеризацію як спосіб виявлення об’єктів зі схожими властивостями в контексті з трьох видів сутностей (властивостей інформації). Наприклад, розділити інформаційні активи за пріоритетами захисту їх трьох властивостей. Використання трикластеризації дозволить знайти групи активів з однаковими пріоритетами та врахувати це при пошуку найкоротшого вектору досягнення стану захищеності. У даному випадку графічно пропонується до кожного квадрату на стороні куба, який має певний колір вписати по одній загрозі порушення відповідної властивості інформаційного активу. Для кращого інтуїтивного сприйняття їм будемо присвоювати відтінки відповідно до величини можливих збитків від найменшої для блідого до найбільшої для насичених відтінків. Це пояснюється фізіологічними якостями людини звертати більшу увагу на щось яскраве, аніж на бліде. Тобто градієнт кожного кольору являтиме колірну шкалу оцінок ризиків ІБ для кожної з властивостей інформаційного активу за величиною можливих збитків. Завдяки цьому кожну зі сторін можна тлумачити як карту ризиків для певної властивості інформаційного активу. Комп’ютер, маючи координати кожного квадрату на стороні і знаючи принцип обертання кожного ряду (див., наприклад, рис. 5), зможе знайти найменшу кількість ітерацій, що відповідатиме найкоротшому шляху для повернення його у вихідний стан. Знаходження найкоротшого шляху для кожного квадрату на стороні куба, що змістився, дасть змогу отримати послідовність з найменшою кількістю кроків для повернення сторони куба у вихідний стан. Звісно, це рішення не є способом модернізації системи з метою підвищення рівня захисту, проте воно здатне значно підвищити «живучість» системи до впливу невизначеностей за тлумаченням ризику через вплив невизначеності на досягнення мети. 
Враховуючи це, можливо математично обґрунтувати пріоритети оброблення ризиків та побудувати стратегію забезпечення ІБ. З огляду на те, що такий куб має обмежену кількість комбінацій розміщення його елементів, реально знайти всі можливі комбінації, відсортувавши їх за кількістю кроків повернення стану забезпечення ІБ у вихідне положення. Додатково можна оцінити час на стабілізацію ситуації, визначивши які зі загроз (квадратики, що змінюють своє положення) найчастіше зустрічаються серед комбінацій і, як наслідок, спрогнозувати найбільш вірогідні типи атак. Отримані результати від застосування такого способу можуть виявитися більш точними на відміну від існуючих підходів на основі статистичних даних або оцінок експертів. Зокрема, враховуючи те, що для статистичного методу досі не вирішеним залишається питання формування вибірки інцидентів ІБ. Так як в умовах динамічного розвитку інформаційних систем вкрай складно віднайти однакові умови виникнення подій безпеки та необхідну кількість таких випадків, щоб отримати коректні статистичні дані. На даний момент такі дані не є повною мірою статистичними і описуються таким поняттям як частість [13]. Експертний метод вважається більш продуктивним, проте його основою є суб’єктивні знання та досвід експертів, що не завжди можуть бути універсальними для кожного конкретного середовища функціонування інформаційної системи. 
Беззаперечно, точність прогнозування атак буде залежати від коректності розстановки загроз по квадратах «кубика Рубіка» з відповідними відтінками та їх попереднього оцінювання. Однак даний спосіб можливо зробити більш точним з використанням систем штучного інтелекту. Вони здатні за кількістю та оцінками наявних у відкритих базах вразливостей оцінити рівень критичності загроз, що пов’язані з використанням конкретного програмного або апаратного забезпечення. Це дасть змогу забезпечити підтримку прийняття рішень з оптимальної стратегії оброблення ризиків. 
Додатково до переваг такого способу можна віднести можливість відслідковування швидкості зміни стану кожної властивості інформаційного активу на конкретному рівні існування загроз. Показник цієї швидкості відображатиме стійкість інформаційного активу до впливу невизначеності. Тоді можна ввести додаткове поняття до управління ризиками – «стійкість до ризику». Воно буде відображати відношення швидкості зміни стану захищеності властивостей інформаційного активу до мінімально необхідного часу на відновлення цього стану. Використання таких фізичних величин, як швидкість та час, у оцінюванні ризиків дасть можливість розширити можливості аналітичних механізмів обробки даних з використанням систем на основі нейронних мереж (штучного інтелекту), що здатні навчатися як з учителем так і без. Варто також зазначити, що оцінювання ризиків повинно враховувати те, що величина збитків може змінюватися в часі і є відносною.
