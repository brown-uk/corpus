<id>A</id>
<author_surname>Дяченко</author_surname>
<author_name>Вікторія</author_name>
<title>Мандрівник і вчитель Бен Парті: Подорож – це гра</title>
<publ_in>Українська Правда. Життя</publ_in>
<url> https://life.pravda.com.ua/society/2018/09/5/232910/</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>897</length>
<alt_orth>0</alt_orth>
<errors></errors>
<comments></comments>
<body><i><b>Бен Парті</b> – сертифікований викладач англійської в Новопечерській школі. Займається освітою сім років, чотири з яких живе в Україні.
До Києва встиг попрацювати в Американському університеті в Іраку та Університеті Маямі у США, ще раніше працював у технічній фірмі.
Змінив рід діяльності та покинув штати через бажання зрозуміти себе – життя звичайного американського інженера виявилося занадто буденним для майбутнього педагога.
<b><foreign>Impact Hub Odessa</foreign></b> та <b><foreign>Aspen Institute Kyiv</foreign></b> запросили американця виступити на Фестивалі ідей в Одесі в рамках потоку «Освіта».
Вчитель давав поради слухачам – про те, як побудувати нормальні відносини з дітьми та стати їх улюбленим викладачем, без панібратства і з користю для обох сторін.</i>
<picture>
<emphasis>Бен Парті займається освітою сім років, чотири з яких живе в Україні</emphasis>
<b>Робити вибір і боротися</b>
Я почав змінювати життя у 2010 році. У США тільки-но минула криза, будь-які різкі кроки супроводжувалися ризиком.
Можливо, ви бачили фільм «Містер Ніхто», головний герой якого мандрував у часі та розглядав різні шляхи свого життя, які залежали від попередніх рішень. У майбутньому Немо Ніхто побачив варіанти розвитку свого життя у разі одруження з різними дівчатами. Цінність у тому, що в нього все ще був вибір.
У стрічці була цитата: <quote>«<i>Усе могло би бути будь-чим, якби воно не мало змісту</i>»</quote>. Кожен із нас обирає свій шлях у житті, свої ризики. Кожен із нас може зробити життя таким, яким його бачить.
Без боротьби це неможливо.
<b>Знайти своє щастя</b>
Я працював інженером у компанії кілька років, це мені страшенно не подобалось і стало поштовхом до подорожей.
Хотілося змінити стиль життя, побачити світ на власні очі, навчитися ризикувати та впоратися з цими ризиками та невдачами.
Це дало результат: я став краще адаптуватися та швидше приймати рішення.
Хотілося зрозуміти себе і знайти те, що робить мене щасливим. Хтось скаже, що щастя – у грошах, але вони роблять тебе щасливим до певної міри, все ще залишаючи місце стражданням. Цей пошук теж став причиною моєї подорожі.
<picture>
<emphasis>Бен Парті: <quote>«Для мене подорож – це гра»</quote></emphasis>
<b>Грати та знайомитись<b>
Живу тут вже чотири роки, тому Україна важлива для мене. Ця держава має унікальні перспективи.
Та коли приїхав сюди, ніби був у бульбашці. Кожен раз виходжу з неї, коли розробляю уроки чи готуюся до виступів – люди різні.
В Америці одне життя, в Україні – геть інше. Роки тут нагадують одруження двох світів. Чи є Україна особливою? І так, і ні. Бо кожне місце на Землі є таким.
Для мене подорож – це гра. Вона має бути веселою і давати досвід, що неодмінно знадобиться у майбутньому. Мандри вчать покладатися лише на себе.
Матуся не зможе витягнути мене з джунглів, якщо я заблукаю. Тому важливо створювати власну мережу знайомств.
Щоранку, дивлячись на себе в дзеркалі, ти бачиш там героя. І коли приймаєш виклик, то долаєш певний опір. Тільки після цього почнуться пригоди.
<b>Бути хорошими. Це теж круто!</b>
Я ніколи не ставив мети бути найкращим. Люди женуться за цим: я маю набрати найбільше балів у тесті, мушу бути найкращим гравцем у чомусь.
Але бути хорошим – це теж круто! Ми маємо навчитися поєднувати власні таланти унікальними способами, ти можеш бути хорошим у кількох речах одночасно.
Завжди знайдуться кращі за тебе, але це неважливо. Якщо викладаєш акторську майстерність, повинен бути вправним актором і хорошим викладачем. Це ліпше, аніж бути найкращим учителем у світі.
<picture>
<emphasis><quote>«Якщо викладаєш акторську майстерність, ти повинен бути вправним актором і хорошим викладачем»</quote>, – Бен Парті</emphasis>
<b>Висловлювати ґрунтовний фідбек</b>
Вчителі повинні не просто оцінювати чиїсь вміння, а й пояснювати, чому поставили саме стільки.
Скажімо, я ставлю вашій дитині десять балів, бо на початку уроку вона працювала дуже добре, а потім звернула свою увагу на щось інше. Я пояснюю власні рішення батькам і дітям – так вони будуть знати, над чим попрацювати вдома.
<b>Бути уважними у порівнянні</b>
На <foreign>Youtube</foreign> є відео одного експерименту: двох мавпочок винагороджували огірками, якщо вони давали експериментаторові камінець.
Але замість огірка одній тваринці дали виноград, який вони люблять більше. Інша учасниця експерименту, звісно, була дуже злою.
Діти не мавпи, але головний меседж ви зрозуміли. Порівнюйте справедливо.
<b>Цікавитися своїми учнями</b>
Якщо дитина говорить, що в неї є котик, я можу це собі десь записати і згодом запитати про нього. Це будує хороші стосунки – дитині приємно, що вчитель пам’ятає про її домашнього улюбленця!
<b>Варто пам’ятати дні народження своїх учнів. У цьому мені допомагає <foreign>Facebook</foreign>.</b>
<picture>
<emphasis>Дитині приємно, що вчитель пам’ятає про її домашнього улюбленця чи день народження</emphasis>
<b>Поводитися неупереджено</b>
У кожному класі є відмінники та трієчники. Часто вчитель своєю поведінкою показує, хто з них хто: приділяє більше уваги кращим, гірших – ігнорує. Це неправильно.
Дитина підсвідомо запрограмовує себе на невдачі й помилки, якщо відчуває, що вчитель відносить її до слабших.
У психології це називається ефектом Розенталя: більші очікування ведуть до кращих результатів.
Якщо дитина чогось не розуміє і просить у мене допомоги, я їй охоче поясню.
<b>Віддати офіс-тайм учням</b>
Складно вибудувати добрі стосунки з однією дитиною, коли твоєї уваги очікують ще двадцять.
Тому приходжу перед уроком, щоб учні могли щось запитати чи просто зі мною поговорити.
Після уроків теж залишаюся довше, у цей час підходять ті, хто щось не зрозуміли або посоромилися запитати.
Також щодня граю у футбол зі школярами.
Спочатку ми робили це два рази на тиждень, тепер починаємо день з сорока хвилин гри. Так будуємо нормальні людські відносини.
<b>Не дотримуватися тимчасових дієт</b>
Якщо ви змінили свій спосіб життя, два тижні сидите на дієті й втратили зайві п’ять кілограмів, то повернення до звичного життя згодом наростить їх назад.
Так само і в освіті: якщо я хочу привчити дітей до змін, не можу посадити їх на "тимчасову дієту", бо жодного ефекту не буде.
Для успіху я маю виробити регулярність своїх дій.
Ось тоді я дійсно досягну результату.
Одна важлива звичка, що вже прийшла – завершувати урок на веселій ноті. Люди схильні запам’ятовувати приємні речі!</body>