
Для житомирянки Клавдії Свербиус поява в квитанціях за газ величезних сум стала також неабияким ударом. Щоб з’ясувати причину, взялася за телефон. Спробувала зателефонувати за одним номером, другим, вказаними в квитанції, а там — відповідь одна і та ж: ми лише приймаємо показники лічильника, а за роз’ясненнями звертайтеся до сервісного центру. Клавдії Трохимівні — 80 років, добратися з одного кінця міста (живе на вул. Космонавтів) до іншого — для неї неабияка проблема, Інтернетом вона не користується. Звідки їй було знати про зміни у нормах для користувачів газу без лічильників? Чому в газопостачальній організації не подумали про те, щоб вчасно проінформувати про них і таку категорію споживачів, як вона? — резонно запитує жінка.
Не погодитися з нашою дописувачкою важко. Тим більше, що в питанні встановлення норм для споживачів, які не мають лічильників, Вищому адміністративному суду України, як з’ясувалося, не вдалося поставити крапку. 23 березня про постачання газу домогосподарствам, у яких немає приладів обліку, йшлося на засіданні уряду. Зважаючи на те, що вища судова інстанція скасувала попереднє урядове рішення, Прем’єр-міністр запропонував за невідкладною процедурою ухвалити постанову, якою встановити нові нормативи для цієї категорії споживачів. Зокрема, для домогосподарств, які забезпечені централізованим гарячим водопостачанням і користуються тільки газовою плитою, норма споживання газу визначена у розмірі 4,4 куб. м на одну особу в місяць. Тим, хто не має гарячого водопостачання і не користується водонагрівачем, а лише газовою плитою, встановлена норма 7,1 куб. м на людину, а для споживачів з газовими плитами і водонагрівачами — 14 куб. м.
