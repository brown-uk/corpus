<id>H</id>
<author_surname_1>Засєкіна</author_surname_1>
<author_name_1>Тетяна</author_name_1>
<author_surname_2>Засєкін</author_surname_2>
<author_name_2>Дмитро</author_name_2>
<title>Електричний струм у газах</title>
<publ_in>Фізика і астрономія (профільний рівень) : підручник для 11-го класу</publ_in>
<url></url>
<publ_part></publ_part>
<publ_place>Київ</publ_place>
<publisher>Оріон</publisher>
<year>2019</year>
<pages>65-67</pages>
<length>535</length>
<alt_orth>0</alt_orth>
<errors>вольт – вольтів; Розглянемо схему - Розгляньмо схему</errors>
<comments></comments>
<body>
<b>Механізм електропровідності газів.</b> З курсу фізики 8 класу нам відомо, що в природі гази є діелектриками, бо за цих умов у газах майже немає вільних носіїв заряду, рух яких міг би створити електричний струм. Проте під зовнішнім впливом, наприклад, високої температури, у газі з’являються заряджені частинки. Вони виникають унаслідок відщеплення від атомів газу одного або кількох електронів, як результат — замість нейтрального атома виникають позитивний йон і електрони. Частина електронів, що утворилися, може бути при цьому захоплена іншими нейтральними атомами, і тоді з’являться ще й негативні йони. Розпад молекул газу на електрони та йони називають <b><i>йонізацією газів.</i></b>
Нагрівання газу до високої температури — не єдиний спосіб йонізації молекул або атомів газу. Йонізація газу може відбуватися під впливом інших зовнішніх чинників: рентгенівських променів; променів, що виникають під час радіоактивного розпаду; космічних променів (фотойонізація). 
Разом процесом йонізації відбувається і процес рекомбінації: йони й електрони, що беруть участь у тепловому русі, стикаються один з одним і можуть з’єднатися в нейтральний атом. 
Йонізований газ є провідником. Явище проходження електричного струму через газ називають <b><i>газовим розрядом.</i></b>
<b>Несамостійний і самостійний газові розряди.</b> Розглянемо схему, зображену на малюнку 56. <picture>
Між пластинами плоского конденсатора <i>K</i> міститься повітря за атмосферного тиску й кімнатної температури. Якщо до конденсатора прикладено напругу в кілька сотень вольт, а йонізатор <i>S</i> не працює, то гальванометр <i>G</i> струму не реєструє. Тільки-но простір між пластинами конденсатора починає йонізуватися (наприклад, потоком ультрафіолетового випромінювання від джерела <i>S</i>), гальванометр починає реєструвати струм. Цей струм і є <i>несамостійним розрядом</i>. 
Отже, <b><i>несамостійний розряд</i></b> у газі є результатом перенесення заряду електронами, позитивними й негативними йонами, наявність і кількість яких зумовлені дією йонізатора (радіоактивного випромінювання, світла, космічних променів тощо), тиском газу й напруженістю електричного поля в газовому проміжку. Одночасно з процесом йонізації в газі протікає і протилежний процес рекомбінації йонів. Якщо до конденсатора не прикладено зовнішньої напруги, то в певний момент часу в робочому об’ємі конденсатора встановлюється динамічна рівновага, за якої швидкість йонізації (кількість йонів, що утворюються за одиницю часу) починає дорівнювати швидкості рекомбінації йонів. Якщо між пластинами конденсатора існує електричне поле, то частина йонів досягне пластин, інша частина — рекомбінує. Зі збільшенням напруги між пластинами конденсатора процес йонізації молекул газу починає переважати процес рекомбінації. 
На малюнку  57 <picture> зображено <i>вольт-амперну характеристику газового розряду</i>. З малюнка видно, що за невеликих напруг сила струму лінійно залежить від напруги (ділянка <foreign><i>ОА</i></foreign>), отже, тут справджується закон Ома. На ділянці <foreign><i>АВ</i></foreign> струм зростає повільніше від напруги — тут залежність нелінійна, і закон Ома не виконується. Ділянка <i>BC</i> характеризується струмом насичення <formula> — максимальною силою струму, можливою за даних інтенсивності йонізації, тиску газу та напруженості електричного поля, коли всі утворені йони й електрони, не встигаючи рекомбінувати, досягають електродів. Якщо й надалі підвищувати напругу, відбудеться пробій газового проміжку (ділянка <i>CD</i>) й несамостійний розряд перетвориться на <i>самостійний</i>, тобто такий газовий розряд, який відбувається й після припинення дії зовнішнього йонізатора. 
Електричний розряд у газі, що зберігається після припинення дії зовнішнього йонізатора, називається <b>самостійним газовим розрядом</b>. 
Які саме причини різкого збільшення сили струму за великої напруги? Розглянемо пару заряджених частинок (позитивний йон і електрон), що утворилася завдяки дії зовнішнього йонізатора. Вільний електрон, що з’явився в такий спосіб, починає рухатися до позитивного електрода — анода, а позитивний йон — до катода. На своєму шляху електрон зустрічає йони та нейтральні атоми. У проміжках між двома послідовними зіткненнями енергія електрона збільшується завдяки роботі сил електричного поля.
</body>