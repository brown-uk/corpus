<id>A</id>
<author_surname></author_surname>
<author_name></author_name>
<title>Вибори у нових районах: як все буде відбуватися</title>
<publ_in>СТС</publ_in>
<url>http://sts.sumy.ua/society/vybory-u-novyh-rajonah-yak-vse-bude-vidbuvatys.html</url>
<publ_part></publ_part>
<publ_place>Суми</publ_place>
<publisher></publisher>
<year>2020</year>
<pages></pages>
<length>405</length>
<alt_orth>0</alt_orth>
<errors>Тобто, у - Тобто у; з числа — з-поміж; діючим законодавством — чинним законодавством; Натомість, - Натомість; При цьому, - ; його вже проголосовано Верховною Радою України - його вже проголосувала Верховна Рада України; підписано Президентом  - підписав Президент</errors>
<comments></comments>
<body>
17 липня Верховна Рада України ухвалила Постанову № 3650 «Про утворення та ліквідацію районів». Згідно з документом, на Сумщині утворилось 5 нових районів. За якими правилами відбуватимуться місцеві вибори у районах? Відтепер Сумська область має п’ять районів – Сумський, Шосткинський, Конотопський, Роменський та Охтирський. Цьогоріч вибори будуть проходити за відкритими виборчими списками місцевих організацій політичних партій у ТВК (територіальній виборчій комісії). «Простими словами, територія кожного з нових районів поділена на декілька округів, у кожному з яких є окремий перелік кандидатів у депутати, яких висували виключно політичні партії, – коментує Марина Лобова. – У Сумській області таких округів утворено 23, з них 6 – з виборів депутатів до Сумської районної ради, 5 – до Роменської районної ради, та по 4 – до Конотопської, Охтирської і Шосткинської», – розповідає керівниця Сумського регіонального офісу Програми «U-LEAD з Європою» Марина Лобова. Відповідно до ст. 197 Виборчого кодексу України, кількість депутатів залежить від кількості виборців. Тобто, у Сумській районній раді буде 54 депутати, у Конотопській та Шосткинській – по 42 депутати, а у Роменській та Охтирській – по 38 депутатів, зазначає експертка. Районну раду очолюватиме голова, який буде обиратися відповідною радою шляхом таємного голосування з числа її депутатів на строк повноважень ради. Згідно зі статтею 3 Закону України «Про службу в органах місцевого самоврядування», голова районної ради належить до категорії виборних посад. Голову ж місцевої державної адміністрації за діючим законодавством призначає Президент України за поданням Кабінету Міністрів України на строк повноважень Президента України. Районні ради та РДА будуть розміщуватись в адміністративних центрах нових районів, тобто у м.Суми, м.Шостка, м.Конотоп, м.Ромни та м.Охтирка. Натомість, законодавством не встановлено обмежень щодо можливості наявності структурних підрозділів МДА (віддалених робочих місць) на інших територіях району. Отже, все залежатиме від бачення керівництва щодо цього питання. Крім того, у районах будуть функціонувати територіальні органи міністерств та інших центральних органів виконавчої влади, остаточна мережа яких наразі теж формується. «Як буде формуватися бюджет району, куди підуть ці гроші? У цьому сенсі ми можемо говорити про декілька законопроєктів. При цьому, станом на сьогодні найбільш реалістичним до впровадження є проєкт закону про внесення змін до Бюджетного кодексу України щодо приведення у відповідність положень бюджетного законодавства у зв’язку із завершенням адміністративно-територіальної реформи (законопроєкт №3614 від 09.06.2020), адже його вже проголосовано Верховною Радою України, 12 жовтня підписано Президентом та, вочевидь, буде опубліковано найближчим часом», – коментує Марина Лобова. Нагадаємо, місцеві вибори відбудуться вже цієї неділі, 25-го жовтня. Саме від вашого вибору залежатиме, як ближчі 5 років розвиватиметься громада, у якій ви проживаєте. Тож, не полінуйтеся прийти на дільницю та проголосувати за вподобаного кандидата.</body>