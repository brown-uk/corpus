<id>A</id>
<author_surname>Корнієвич</author_surname>
<author_name>Люда</author_name>
<title>Нова Єврокомісія: що це, як вона працює та хто взагалі керує Європейським Союзом?</title>
<publ_in>hromadske.ua</publ_in>
<url>https://hromadske.ua/posts/nova-yevrokomisiya-sho-ce-yak-vona-pracyuye-ta-hto-vzagali-keruye-yevropejskim-soyuzom</url>
<publ_part></publ_part>
<publ_place></publ_place>
<publisher></publisher>
<year>2019</year>
<pages></pages>
<length>1077</length>
<alt_orth>0</alt_orth>
<errors>Давайте розберемося - Розберімось; переговорником - перемовником; набули чинності в 2018 - набули чинності у 2018</errors>
<comments></comments>
<body>Європейський парламент затвердив склад нової Єврокомісії на чолі з першою в історії жінкою на цій посаді — німкенею Урсулою фон дер Ляєн. Крім того, вперше майже половина нових єврокомісарів — жінки. Пріоритетами роботи фон дер Ляєн визначила зелену енергетику, діджиталізацію, культуру та освіту. Нова комісія розпочне роботу вже з 1 грудня.
Чим займається Єврокомісія, хто такі єврокомісари та хто взагалі головний у ЄС? І чим Рада Європи відрізняється від Ради Європейського Союзу чи Європейської Ради? На деякі з цих питань не можуть відповісти самі європейці, що вже казати про іноземців. hromadske пояснює, як влаштований Євросоюз.
<b>Що це взагалі таке — Європейський Союз?</b>
Якщо коротко, це політичний та економічний союз 28 європейських держав (якщо Британія таки покине ЄС, їх буде на одну менше). В ЄС діє ринок без внутрішніх кордонів, існує власна офіційна валюта та банки, а працює все за допомогою системи наддержавних інституцій. ЄС має прапор — синє полотнище з 12-ма зірками, а також гімн і гасло, що звучить так: «Єдність у різноманітті».
<b>Хто ухвалює рішення в ЄС?</b>
В ЄС немає одного великого боса, натомість є сім основних інституцій, які приводять усе в роботу.
До процесу ухвалення рішень залучені чотири з них. Законодавчу ініціативу має <b>Єврокомісія</b>, а ухваленням законів займається <b>Європарламент</b> спільно з <b>Радою Європейського Союзу</b>. <b>Європейська Рада</b> відповідає за формування політики ЄС.
Ще три інституції — це <b>Суд справедливості ЄС</b>, що розглядає позови та слідкує за дотримання законів, <b>Європейський Суд аудиторів</b>, який контролює виконання бюджету, та <b>Європейський Центральний банк</b>, що визначає грошову політику єврозони.
Давайте розберемося більш детально в чотирьох основних.
<b>Єврокомісія</b>
Це — двигун Євросоюзу, його виконавча влада. До складу входять 28 <b>єврокомісарів</b>, кожен з яких відповідає за певну сферу (наприклад, енергетика, торгівля, захист довкілля чи конкуренція). Вони мусять бути неупередженими і, перш за все, відстоювати інтереси всього Євросоюзу, а не лише своєї країни.
Єврокомісія — єдиний орган, який може ініціювати закони в ЄС (але ухвалює їх Європарламент спільно з Радою ЄС). Саме Єврокомісія спершу розробляє бюджет, а згодом — контролює використання коштів. Окрім того, Комісія може надавати рекомендації чи підтримку Високому представнику ЄС з питань зовнішньої політики та безпеки.
<b>Президентка</b>: Урсула фон дер Ляєн, Німеччина.
<b>Європарламент</b>
Це єдиний орган ЄС, який обирають безпосередньо громадяни країн-членів — вибори проходять кожні п’ять років. Загалом у ньому засідає 751 <b>євродепутат</b>, а місця розподілені пропорційно до населення країн. Наприклад, найбільше має Німеччина — 96, оскільки ця країна має найбільше в ЄС населення.
Європарламент ухвалює закони та бюджет спільно з Радою ЄС. Він розташований у двох містах — Брюсселі та Страсбурзі, а секретаріат працює в Люксембурзі.
<b>Президент</b>: Давід Сассолі, Італія.
<b>Рада Європейського Союзу</b>
Це орган, що формується з <b>міністрів<b> держав-членів, які збираються для обговорення, зміни чи ухвалення законів. Після першого читання у парламенті законопроєкт потрапляє до Ради ЄС — та або затверджує його, або відправляє на повторний розгляд. Так само відбувається і з бюджетом.
Окрім того, ця інституція укладає угоди Європейського Союзу, переговорником у яких виступає Єврокомісія, виробляє зовнішню політику за рекомендаціями Європейської ради. Профільні міністри збираються кілька разів на рік, однак урядовці проводять зустрічі впродовж усього року, щоб обговорити деталі.
Президентство у Раді передається від країни до країни кожні шість місяців.
<i>Не варто плутати цю інституцію з Радою Європи, головним завданням якої є захист прав людини. До Ради Європи входять 47 держав, включаючи всі країни Європейського Союзу.</i>
<b>Європейська рада</b>
Якщо до Ради ЄС входять міністри, то Європейська рада формується з <b>глав держав</b>. У її засіданнях беруть участь президент, голова Єврокомісії і Високий представник ЄС з питань зовнішньої політики та безпеки. Це орган, який «стимулює та направляє», визначає загальний напрямок і політичні пріоритети, зовнішню і безпекову політику, висуває кандидатів на деякі високі посади, наприклад — президента Єврокомісії чи очільника Європейського центробанку.
<b>Президент</b>: Шарль Мішель, Бельгія (з 1 грудня 2019 року).
<b>Як діють закони, ухвалені ЄС?</b>
В ЄС існує кілька типів законодавчих актів, що мають різну дію.
<b>Регламенти</b> застосовується до всіх держав-членів ЄС та є обов’язковим до виконання у повній мірі. Наприклад, загальні правила захисту персональних даних (GDPR), що набули чинності в 2018, зобов’язують європейські компанії та ті, що діють на території ЄС, отримувати згоду користувачів на використання їхніх персональних даних.
<b>Директива</b> — закон, що зобов’язує держави-члени досягнути певної мети, однак яким шляхом — кожна вирішує окремо. Директивою є, наприклад, заборона на використання пластику — до 2021 європейські країни мають позбутися низки пластикових виробів.
Ще є рішення, що адресується окремим державам-членам чи ж навіть особам, а також рекомендації й висновки, що не тягнуть за собою зобов’язань.
<b>Як проводиться зовнішня політика ЄС?</b>
В Європейському Союзі діє спільна зовнішня і безпекова політика з деяких питань, як-от торгівля, енергетика чи допомога іншим країнам. Основними її пріоритетами є безпека Євросоюзу, державна та соціальна стійкість, комплексний підхід до конфліктів, кооперативні регіональні рішення та глобальне управління.
Формально існує розподіл на спільну дипломатію, що здійснюється через інституції Євросоюзу, та самостійну дипломатію країн-членів. Таким чином, ЄС намагається випрацювати спільну політику, щоправда, у деяких питаннях це не завжди виходить. Наприклад, щодо міграції не можуть дійти згоди, адже позиція європейських країн з цього питання значно відрізняється.
Провідним дипломатом, який представляє ЄС на міжнародному рівні, є <b>Високий представник ЄС з питань зовнішньої політики та безпеки</b> (нині це Жозеп Боррель). Цю посаду запровадили в 1999-му, а в 2010 запрацювала <b>Європейська служба зовнішніх справ</b>, яка підпорядкована Високому представнику. Служба виконує обов'язки Міністерства закордонних справ та дипломатичного корпусу на рівні Європейського Союзу.
Одним із ключових моментів зовнішньої політики є Європейська політика сусідства, що має на меті забезпечити стабілізацію сусідніх регіонів. Однією з ключових ініціатив є Східне партнерство, до якого входить і Україна.
<b>Як щодо безпеки?</b>
В ЄС немає армії, хоч заклики до її створення періодично звучать. Натомість є національні армії, що співпрацюють під одним прапором.
Наприклад, ЄС провів понад 30 цивільних місій та військових операцій на трьох континентах. Рішення про них ухвалюють спільно з національними міністрами країн.
<b>Як Євросоюз співпрацює з Україною?</b>
Україна є пріоритетним партнером Європейського Союзу, щорічно лідери України та ЄС зустрічаються на двосторонніх самітах.
У 2014 була підписана <b>Угода про асоціацію</b>, що також включає глибоку та всеосяжну зону вільної торгівлі між ЄС та Україною. Завдяки цьому у 2018 році експорт з України до ЄС зріс на 8% у порівнянні з показниками 2017 року, а український імпорт із Євросоюзу – на 10%. Близько 15 тисяч українських підприємств експортують свої товари до країн ЄС.
У червні 2017-го набув чинності <b>безвізовий режим</b>, відтоді українці можуть подорожувати країнами ЄС за допомогою біометричного паспорта. Європейський Союз також надає Україні <b>фінансову</b> допомогу у формі грантів, кредитів та інших видів фіндопомоги в обмін на певні зобов’язання у проведенні реформ, ухвалення законів.
У 2018 прогрес виконання угоди про асоціацію склав 52% — представники ЄС вважають, що такі темпи є недостатніми, а в деяких секторах, зокрема, податковому, митному, транспортному, в галузі інтелектуальної власності рух уперед був «вкрай обмеженим».</body>