<id>C</id>
<author_surname>Дев'ятко</author_surname>
<author_name>Анна</author_name>
<title>10 способів зекономити під час подорожі</title>
<publ_in>Студвей</publ_in>
<url>https://studway.com.ua/zekonomiti-pid-chas-podorozhi/</url>
<publ_part></publ_part>
<publ_place></publ_place>
<publisher></publisher>
<year>2019</year>
<pages></pages>
<length>960</length>
<alt_orth>0</alt_orth>
<errors>які ми б точно проходили повз - які ми точно проминули б; безкоштовні - безплатні; </errors>
<comments></comments>
<body>
Не потрібно чекати «кращих» часів, щоб подорожувати. Студентство – саме той період, коли потрібно відкривати світ! Адже ти молодий(-а), спраглий(-а) до нових вражень, готовий(-а) до божевільних ідей і водночас не потребуєш суперкомфортних умов. А як не витратити на це всі гроші світу, ми зібрали десяток корисних і практичних порад. Усі вони завжди спрацьовували в кожній з 30 відвіданих нами, студентами, країн.
Плануй свою подорож завчасно. Звісно, спонтанність та імпровізація мають певний шарм, але придбані заздалегідь квитки – основа економії. У лоукостерів «Wizz Air» та «Ryanair» найнижчі ціни на перельоти, до яких залишається декілька місяців, а то й пів року. Сподобалися напрямок і ціна? Не гай часу, бо ціни зростають буквально на очах. Вирішальною може бути навіть одна година!
Швидше знайти те, що потрібно саме тобі, допоможуть вкладки «Trip Planner» або «Fare Finder». Тут ти зможеш вказати бажані тривалість, напрямок і бюджет поїздки.
Якщо маєш удосталь терпіння, то зазирни до українських «МАУ». Вони також пропонують досить низькі ціни, якщо брати квитки за рік наперед. Так, квитки до Нью-Йорка можуть коштувати втричі дешевше, ніж зазвичай, а в Дубай можна полетіти менш ніж за 40 євро!
Використовуй різні типи транспорту й комбінуй їх. Подорожувати по Європі автобусом допоможуть «Onnibus» або «FlixBus»: це дешеві перевезення комфортними автобусами з розеткою, вбиральнею і зручними відкидними сидіннями.
Не забувай і про старий добрий «BlaBlaCar». Будь готовий(-а), що водій захоче побалакати в дорозі, адже це насамперед сервіс для пошуку попутників, у якому головне – спілкування, а не гроші. Ця система працює не в усіх країнах, проте якось мені вдалося доїхати з Німеччини до Ліхтенштейну лише за 5 євро. Не бійся класичного автостопу. Існують навіть спеціальні сервіси, де люди діляться досвідом про місця та особливості такого виду подорожі в тій чи іншій країні. Інколи стоп – єдиний дешевий спосіб добратися з одного пункту в інший, однак часто це ще й додаткова можливість поговорити з місцевими.
Обов’язково звертай увагу на сусідні міста й країни. Наприклад, долетівши до німецького Кельна, ти за кілька євро й годин можеш бути в Бельгії, Франції, Нідерландах і навіть Люксембурзі. А полетівши за 10 євро зі Львова до Копенгагена, як «бонус» можна побачити й шведське місто Мальме (Європа не така велика, як здається).
Бери з собою маленький наплічник. Під час подорожей літаком він вважатиметься ручною поклажею, за яку не потрібно додатково платити. Клади в нього лише найнеобхідніше: пам’ятай, що ходити в мандрівках зазвичай доводиться багато, а громадський транспорт може бути дорогим. Максимальні розміри й вагу наплічника, який «пропускають» в аеропортах, можна перевірити на сайтах авіакомпаній.
Спілкуйся з місцевими. Не соромся: таким чином теж можна зекономити під час твоєї подорожі. Часто аеропорт розташований за десяток кілометрів від самого міста, а квиток до центру може коштувати дорожче від самого перельоту. Одразу після приземлення шукай паркінг і питай, чи часом не їде хтось до потрібного тобі міста. Після рейсів люди здебільшого повертаються додому і не відмовляються безкоштовно підкинути туриста. Перевірено!
Крім того, місцеві краще знають цікаві «нетуристичні» місця, події і лайфхаки. Варто лише запитати – і в телефоні з’явиться довжелезний to-do list. Також не забудь розпитати про традиції країни. Так ми дізнались, що Фінляндію місцеві називають тільки Суомі, а в супермаркеті продають смачнющі традиційні карельські пиріжки, які ми б точно проходили повз.
Сплануй ночівлю заздалегідь. Адже готелі – це те, що «з’їдає» більшість бюджету вашої подорожі. Це не означає, що потрібно ночувати на вокзалах чи планувати нічні переїзди. Зекономити можна, просто знайшовши хороший хостел на сервісі «Booking.com» або ж квартиру на «Airbnb». Зверни увагу на відгуки та умови заселення в помешкання. Якщо ж хочеш провести подорож супербюджетно, скористайся сервісом «Couchsurfing». Заповни профіль, додай свої фото і сформуй хороший текст запиту. Якщо все спрацює, маєш шанс не лише зекономити, але й провести час, спілкуючись із цікавими людьми.
Спробуй free walking tour. Майже в кожному місті волонтери влаштовують безкоштовні пішохідні екскурсії для всіх охочих. Там ти не почуєш сухі факти і всім відому інформацію з вікіпедії чи туристичних гайдів, а навпаки, дізнаєшся цікаві історії, легенди і помітиш багато цікавих деталей у місті. Таку екскурсію зазвичай можна замовити на сайті або фейсбук-сторінці. Гугл допоможе.
Не забудь про пляшку для води. Ти навіть не уявляєш, скільки грошей вона може зекономити в поїздці! Інколи пляшка питної води в центрі міста може коштувати кілька євро. Але в більшості європейських країн вода з крана придатна до пиття. А в словацькому Кошице, для прикладу, є фонтанчики з питною водою прямо на вулицях. Якщо ж ні, у кафе й ресторанах майже ніколи не відмовляють у тому, щоб налити води в пляшку. Тому без неї відправлятися в бюджетну подорож заборонено.
Привези сніданок із собою. Кава, вівсянка й горіхи завжди тамують голод і рятують гаманець. Нове місто приємніше досліджувати ситим(-ою), а час краще зекономити, не шукаючи дешевого сніданку. Якщо в наплічнику залишилось місце, ніхто не забороняє взяти з собою пачку гречки або іншої крупи. Така «домашня» їжа не раз рятувала нас у ситуаціях, коли ну зовсім не хотілось віддавати половину бюджету за вечерю в ресторані. Ми ніколи не забудемо вівсянку, настояну на підвіконні в Парижі. А якщо вже дуже захотілось поїсти чогось місцевого, то керуйся правилом: «Чим далі від центру – тим дешевше». Це завжди працює, і не лише у випадку з харчуванням.
Тримай гроші на картці. Обмінники із завищеним курсом валют і готівка – минуле століття. Майже в кожному європейському місті ти зможеш розрахуватись карткою. Однак важливо платити місцевою валютою, щоб уникнути подвійної конвертації. Наприклад, якщо в Польщі при розрахунку термінал запропонує обрати долари чи злоті, обирай останній варіант. Якщо ж потреба в місцевій готівці таки виникне, краще міняти гроші не в аеропорту, вокзалі чи центрі міста. А знімаючи кошти в банкоматах, слідкуй за комісією: деякі сервіси беруть собі додатковий відсоток від знятої суми. З власного досвіду: готівка стає в пригоді лише при купівлі сувенірних магнітиків.
І остання, найважливіша порада: не бійся! Подорожувати не так дорого, як може здаватися. Тому купуй квиток на лоукост, плануй подорож, шукай дешеве житло, бери рюкзак на плечі та вперед до вражень!
</body>