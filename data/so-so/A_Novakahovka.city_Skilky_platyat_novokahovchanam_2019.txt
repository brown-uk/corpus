За даними Новокаховського міського фінансового управління, середньомісячна заробітна плата на одного штатного працівника в II кварталі 2018 року становила 6548 грн або на 24,7 відсотка більше відповідного періоду минулого року. За підсумками поточного року середня зарплата очікується в розмірі 7200 грн або на 35,4 відсотка більше 2017 року (5317 грн). У наступному році планується збільшення розміру середньомісячної заробітної плати до 8350 грн. Утім середня зарплата в Новій Каховці нижча, ніж по області. Так, на Херсонщині уже в серпні вона досягла 7255 грн. Тобто, за темпами зростання платні наше місто відстає приблизно на 4 місяці. А по Україні на кінець року середня платня може вирости до 10 тисяч грн, заявив нещодавно прем’єр-міністр Володимир Гройсман. І простіть нам борги наші… Залишається проблемою і заборгованість по зарплаті. Станом на 1 листопада вона склала 5,1 млн грн. При цьому з початку року зросла на 4,95 млн грн. Її утворюють два підприємства-банкрути міста: ТОВ «Новокаховський електромеханічний завод» – 4665,5 тис. грн та ТОВ «Новокаховський електромашинобудівний завод» – 442,2 тис. грн. Це клони колишнього «Південелектромашу». Обидва вони знаходяться в стані припинення діяльності на підставі рішення Господарського суду Херсонської області про визнання юридичної особи банкрутом і відкриття ліквідаційної процедури. Загалом від колишнього підприємства-гіганта на плаву лишився тільки «Завод крупних електричних машин». Нині він має стабільні замовлення і навіть, за словами робітників, працює у три зміни. Малий бізнес: дійна корова для бюджету Станом на 1 жовтня 2018 року на обліку в податковій інспекції перебувало 1601 юридична особа-суб’єкт малого підприємництва та 3939 фізичних осіб-підприємців Нової Каховки. Протягом дев’яти місяців 2018 року надходження до бюджетів усіх рівнів від суб’єктів малого підприємництва склали 258,8 млн. грн: від фізичних осіб-підприємців – 50,2 млн. грн, від юридичних осіб – 208,6 млн. грн, що на 20,6 відсотка більше, ніж у січні-вересні 2017 року. Надходження до місцевого бюджету Нової Каховки за січень-вересень 2018 року від суб’єктів малого бізнесу склали 182,8 млн. грн: фізичними особами-підприємцями – 42,8 млн. грн, юридичними особами – 140,0 млн. грн. Це на 27,4 відсотка більше, ніж у відповідному періоді 2017 року. У звітному періоді частка малого підприємництва в надходженнях до місцевого бюджету склала 80 відсотків, в надходженнях до бюджетів усіх рівнів – 65,7 відсотка. Як бачимо, левову частку бюджету наповнюють малі підприємства і підприємці-фізичні особи. Нові робочі місця: як кіт наплакав За 9 місяців цього року в Новій Каховці створили 455 нових робочих місць. Це на 141 робоче місце або на 23,7 відсотка менше відповідного періоду минулого року. До кінця 2018 року планують створити ще 248 нових робочих місць до 703 місць, що становитиме 102,2 відсотка до 2017 року. У 2019 році показник прогнозується на рівні 720 нових робочих місць. Як буде насправді – побачимо. Адже економічна ситуація в країні погіршується, а платоспроможність населення падає.