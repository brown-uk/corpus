
Уяви собі, що після прочитання теми твору ти маєш 24 години перед його написанням. Уяви, скільки різноманітного матеріалу, що стосується поданої в темі проблеми, тобі вдалося б прочитати. Це було б ледь не наукове дослідження, після якого в тебе сформувалася б цілком однозначна позиція щодо непростих питань, поданих у темі. Так-от, теза – це і є твоя чітка позиція, у якій ти начебто кажеш читачеві свого есе: «Ось до якої думки я дійшов! Я впевнений у цьому на всі 100% і я готовий це довести!»
Пригадай собі, як відбуваються запеклі політичні дебати. Опоненти дискутують щодо проблемних питань, і їхні погляди часто діаметрально протилежні. Зі своєю тезою ти теж стаєш на чийсь бік в уявних дебатах, і ти маєш реальні докази, якими зможеш переконати найзавзятішого противника.
Пам’ятай, що теза має бути цікавою. Читацьку увагу привертають насамперед оригінальні думки. Але не перестарайся. Адже твоя позиція повинна бути адекватною, чітко зрозумілою й доступною для сприйняття.
Як писати тезу?
Зазвичай теза – це одне речення наприкінці вступного абзацу. Вона обов’язково повинна давати відповідь на питання з теми. Якщо питання нема, його слід сформулювати самому, але останніми роками теми на ЗНО всі з питаннями, тому щодо цього переживати не варто. 
Зразок
Який наслідок матиме витіснення у далекому майбутньому національних мов однією глобальною?
Я вважаю, що єдина для всієї планети мова відкриє людству епоху, де не буде жодних кордонів в обміні досвідом і де наука досягне унікального прогресу.
Теза не повинна містити аргументів (і слів типу бо, тому що, адже, оскільки), але «натяки» на них не завадять. Порівняй дві тези: 
Зразок
Кожна доросла людина щодня ходить на роботу, але хтось це робить із задоволенням, а хтось іде як на муку, один отримує за день шалений дохід, а зарплатня іншого ледве дає йому змогу звести кінці з кінцями. Яку професію слід обрати в житті: співзвучну своїм зацікавленням і здібностям чи престижну й вигідну? 
На мою думку, у житті слід обирати ту професію, до якої в людини лежить душа.
На мою думку, людина маю обирати тільки ту професію, до якої в неї від народження є здібності і яка приносить радість та задоволення від кожного проведеного на роботі дня.
Слабшою є та теза, яка дуже поверхово стверджує загальновідому позицію. Звісно, вона теж має право на існування, але значно кращою є теза, яка висловлює позицію глибше й обдуманіше. Читач зразу ж бачить, що далі в есе йтиметься про дві речі: чому професію слід обирати, орієнтуючись на нахили й здібності особи (у першому аргументі), і чому хорошою є робота, від якої отримуєш задоволення (у другому аргументі).
Пам’ятай, що такі «натяки» на аргументи в тезі вигідні й для тебе: вони дадуть можливість добре триматися курсу під час написання есе. Тоді ти не плутатимешся в ідеях і думках, а чітко пам’ятатимеш, на чому акцентувати увагу. 
Якщо ти маєш на меті досягнути ідеальності у формуванні тези, будуй її за такою схемою:
Яка теза є неправильною?
Навіть якщо тема твого есе звучить у такий спосіб, що хочеться просто відповісти «так» чи «ні», тобі все одно треба пояснити в тезі «чому так?» або «чому ні?». 
Теза не може бути реченням на зразок «Я з цим погоджуюся», «Я теж так думаю» чи «Ні. Так не можна робити».
Якими словами варто оформити тезу?
Для того, щоб стиль твого есе був максимально зрозумілим, а думка в ньому – висловлена логічно й послідовно, не завадить скористатися так званими «фразами-маркерами». Вони вказують читачеві, яку частину висловлення він зараз читає. Це своєрідний шаблон, який можна застосовувати до будь-якого твору.
Зразок
Чи не є вивчення іноземних мов тратою часу в епоху, коли технології дають зможу ледь не ідеально перекласти сказане чи написане людиною?
Я гадаю, що в сучасному інформаційному суспільстві людям доцільніше тратити час на вдосконалення програм із розпізнавання та перекладу тексту з будь-якої мови планети, ніж обмежувати себе вивченням двох-трьох іноземних мов і постійно підтримувати свій рівень володіння ними.
Вибери з переліку можливих фраз ту, яка тобі найбільше до вподоби, або допиши кілька своїх. 
На мою думку, …
Я вважаю, що …
Я переконаний, що …
На моє глибоке переконання, …
З цілковитою впевненістю можу стверджувати, що …
Як на мене, …
Важко не погодитися з тим, що …
Без сумніву, істинною є думка про те, що …
Цілком справедливим буде твердження, що …
Мені здається, що …
Уважаю, що істинною є позиція, згідно з якою …
Я повністю впевнений у тому, що … 
Не намагайся бути надто оригінальним і постійно використовувати нову «фразу-маркер» для введення тези – краще зупинися на двох-трьох, які точно пригадаєш під час ЗНО.
Кілька порад!
Твоя теза – це те, про що ти будеш говорити у своєму есе, але не варто починати її фразами: «У своєму творі я говоритиму про...», «З мого твору ви дізнаєтеся, як...», «А зараз розповім вам, чому...», адже це і так зрозуміло. Такі фрази справляють погане враження на читача.
Це цілком нормально, якщо твоя теза в процесі роботи над висловленням зміниться. Часто, коли автор дописує есе й перечитує його, він бачить, що розкрив думку значно глибше або й інакше, ніж у сформульованій на початку тезі. Тому після написання власного висловлення завжди треба перечитати тезу, звірити її з аргументами й виправити за потреби. 
Теза червоною ниткою має проходити через усе есе, тому завжди перевіряй, чи достатньо «червоного кольору» у твоїх аргументах, прикладах, висновку.
Порада: коли вибереш тезу, подумай, чи зможеш навести до неї аргументи й приклади. Якщо тобі це видається неможливим, обери іншу тезу, яка буде стійка й витримуватиме критику.
