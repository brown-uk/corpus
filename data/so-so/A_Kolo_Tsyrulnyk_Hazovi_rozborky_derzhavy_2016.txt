<id>A</id>
<author_surname>Цирульник</author_surname>
<author_name>Таня</author_name>
<title>Газові «розборки» держави – хто наступний?</title>
<publ_in>Інтернет-видання «Коло»</publ_in>
<url>http://archive.kolo.poltava.ua/politikka/gazovi-rozborki-derzhavi-hto-nastupnii-33198.html</url>
<publ_part></publ_part>
<publ_place>Полтава</publ_place>
<publisher></publisher>
<year>2016</year>
<pages></pages>
<length>1695</length>
<alt_orth>0</alt_orth>
<errors>компанія була поставлена державою - держава поставила компанію; у абсолютно - в абсолютно; у офісі - в офісі; в зв’язку - у зв'язку; у офіційній - в офіційній;  незважаючи на - попри; вирішення цих питань - розв'язання цих питань; розпорядженні, та - розпорядженні та; в той же час - водночас; на тормозах - на гальмах; Незважаючи на - Попри; на сьогоднішній день - на сьогодні; в свій - у свій</errors>
<comments></comments>
<body>
<i>Останні рік-півтора стратегічну для України нафтогазову галузь серйозно лихоманить.</i>
У зоні особливої уваги найчастіше – газовидобувні компанії, власники яких тим чи іншим боком дотичні до колишньої Партії регіонів.
Обшуки, вилучення, арешти майна, рахунків, – усе це начебто далеке від життя пересічного громадянина. З іншого боку, лихоманка на видобувних підприємствах вже призвела до падіння видобування українського газу, що врешті-решт вбиває надію на зниження вартості тепла у наших оселях. Оскільки основна частина нафтогазових родовищ розташована на Полтавщині та на сусідній Харківщині, то «розборки» держави з видобувними приватними підприємствами відчутно впливають на ринок праці й економіку нашого регіону. Коротко нагадаємо про події, які стались у галузі з прив’язкою до нашого регіону у постреволюційний період.
<b>«Перша ластівка» – арешт рахунків ПАТ «Нафтогазвидобування» Рената Ахметова</b>
Перевірки підприємства почалися наприкінці березня 2015 року, коли у ЗМІ з’явилась інформація про повернення Олега Семінського, екс-голови ПАТ «Нафтогазвидобування», якого 2012 року викрали та визнали у судовому порядку зниклим безвісти. Після повернення він дав свідчення у Генпрокуратурі, яку на той час очолював Віктор Шокін.
У травні 2015 року Печерський суд міста Києва наклав арешт на рахунки і заборонив реалізацію продукції ПАТ «Нафтогазвидобування», контрольним пакетом якої володіє ДТЕК, власник – Ренат Ахметов. Компанія своєю чергою заявила, що опинилась у кризовій ситуації, оскільки залишилась без можливості фінансування своєї діяльності.
Протягом дії заборони реалізації газу (8 місяців – із травня до грудня 2015-го) компанія була поставлена державою у абсолютно неприйнятне економічне становище – бо мусила сплачувати рентні платежі та інші податкові зобов’язання, а також фінансувати буріння 6 свердловин (які проводили на той час), не маючи при цьому жодних фінансових надходжень. Наприкінці 2015 року арешт із рахунків зняли, і компанія почала розраховуватися з боргами, накопиченими за цей період.
<b>Довідка</b>
<i>ПАТ «Нафтогазвидобування» – найбільша приватна газовидобувна компанія в Україні. Обсяг видобутку природного газу за підсумками 2015 року – 1,3 млрд куб. м.</i>
<b>Полтавська поліція перевіряє «доньку» британської <foreign>JKX Oil & Gas plc</foreign> на сплату податків</b>
14 червня 2016 року місцева поліція проводила слідчі дії у офісі СД «Полтавської газонафтової компанії» (СД ПГНК) і в будинках її керівництва. Усе – у рамках розслідування за підозрою в несплаті податків.
Про це повідомляє сама компанія.
– <quote><foreign>JKX Oil & Gas</foreign> підтверджує, що 14 червня українська поліція відвідала українську дочірню компанію і двох її старших співробітників удома без попереднього повідомлення з метою пошуку документів в зв’язку з розслідуванням претензій щодо несплати податків</quote>, – ідеться у офіційній заяві компанії.
Також у центральному офісі зазначили, що СД ПГНК співпрацює зі слідством, але при цьому вважає дії прокуратури, яка ініціювала обшуки, невиправданими.
Через півтора місяця після початку перевірок компанія знову вийшла з заявою про те, що розслідування триває і компанія продовжує отримувати й відповідати на інформаційні запити від поліції. У заяві фірми зазначається, що рамки розслідування за цей час розширили порівняно з початковим ордером на обшук і, незважаючи на тривалу співпрацю, ситуація залишається невирішеною.
Тож <foreign>JKX Oil & Gas</foreign>, материнська компанія СД ПГНК, передала інформацію про цю ситуацію Посольствам Великої Британії та США в Києві з проханням про допомогу у взаємодії з відповідними органами для вирішення цих питань. Компанія також розглядає можливе звернення до суду.
На сьогодні компанія змінила власників і за останні півтора року не пробурила жодної свердловини, високими темпами скорочується видобуток газу.
<b>Довідка</b>
<i>Активами СД «Полтавська газонафтова компанія» володіє компанія <foreign>JKX Oil & Gas plc</foreign> (Великобританія). Обсяг видобутку природного газу за підсумками 2015 року – 0,2 млрд куб м.</i>
<b>Обшуки в ПАТ «Укргазвидобування» та подання у розшук депутата Онищенка</b>
15 червня Національне антикорупційне бюро (НАБУ) та Спеціалізована антикорупційна прокуратура (САП) заявили про викриття організованого злочинного угруповання, що завдало державі збитків на 3 мільярди гривень.
– <quote>У рамках досудового розслідування за фактом зловживання службовим становищем під час реалізації природного газу, видобутого в рамках спільної діяльності з ПАТ «Укргазвидобування», встановлено роль 20 осіб-учасників злочинного угруповання, 10 із них затримано</quote>, – повідомив Артем Ситник, директор НАБУ під час спільного брифінгу з Назаром Холодницьким, керівником САП.
Детективи НАБУ спільно з прокурорами САП за сприяння Національної поліції здійснили 37 обшуків у Львові, Дніпрі та Києві, внаслідок яких вилучили понад 500 тисяч доларів США. Зараз обшуки продовжуються і розпочинається процедура арешту майна, що перебуває у власності учасників злочинної організації.
За словами керівника САП, організатором корупційної схеми є чинний народний депутат України Олександр Онищенко.
– <quote>Схема, за якою діяла злочинна група, достатньо проста</quote>, – пояснив журналістам Олександр Ситник. – <quote>Є спільна діяльність на підставі угод, укладених з ПАТ «Укргазвидобування», до неї були залучені фіктивні біржі. Через ці біржі встановлювалася занижена ціна на газ, що постачався на підконтрольні злочинному угрупованню підприємства. Далі цей газ передавався на підприємства реального сектору економіки, але вже за ринковими цінами. Різниця перераховувалася на фіктивні підприємства, переважно готівкою.
За даними слідства, всього за період діяльності цього угруповання – січень 2013 – січень 2016-го – завдано збитків державі на 1 мільярд 600 тисяч гривень. Крім цього, до державного бюджету не сплачено ренту – 1 мільярд 300 мільйонів гривень</quote>.
У полтавському офісі ПАТ «Укргазвидобування» про обшуки заявляли ще у травні 2016-го. На офіційній сторінці товариства повідомлялось, що СБУ Полтавської області та Національна поліція проводить обшук у п'яти філіях компанії, вилучали документи щодо взаємовідносин ПАТ «Укргазвидобування» з підприємствами-контрагентами стосовно постачання обладнання протягом 2014-2015 років.
5 липня Верховна Рада України надала згоду на затримання та арешт Олександра Онищенка, але він, скориставшись статусом народного депутата, покинув країну напередодні голосування у парламенті. 27 липня Генеральний прокурор України підписав повідомлення про підозру народному депутату.
– <quote>Станом на 9 серпня Солом'янський районний суд Києва задовольнив клопотання прокурорів САП про затримання та примусовий привід до суду Олександра Онищенка</quote>, – написав на сторінці НАБУ у соцмережах Назар Холодницький. – <quote>Мине дуже мало часу, і Олександра Онищенка буде оголошено у розшук на усій території України, а також в міждержавний та міжнародний розшук</quote>.
<b>Довідка</b>
<i>ПАТ «Укргазвидобування» (100% державного капіталу), входить до НАК «Нафтогаз України», основна компанія з видобування природного газу i газового конденсату в Україні. Обсяг видобутку газу 2015 року – 14,5 млрд куб. м газу.</i>
<b>СБУ перевіряє полтавське представництво Смарт-Холдингу на причетність до тероризму</b>
Наприкінці липня з обшуками у низці підприємств компанії Смарт-Холдинг у Херсоні та на Полтавщині прийшли з обшуками представники СБУ. Привід – перевірка підприємств на причетність до «фінансування тероризму» (Частина 3 статті 258-5 Кримінального кодексу України).
На Полтавщині (село Яхники) у зону уваги потрапила «донька» холдингу – <foreign>Regal Petroleum</foreign> в Україні.
– <quote>22 липня на декількох підприємствах групи компаній Смарт-Холдинг на підставі рішення суду було проведено обшуки</quote>, – йдеться у повідомленні на офіційній сторінці холдингу в «Фейсбуці».
Тут же холдинг оприлюднив звернення до голови СБУ Василя Грицака та Генерального прокурора Юрія Луценка:
–…<quote>група компаній Смарт-Холдинг заявляє про свою готовність співпрацювати з органами досудового слідства та надавати усі необхідні документи та інформацію, що є в нашому розпорядженні, та можуть сприяти всебічному розслідуванню цього чи будь-якого іншого кримінального провадження в межах чинного законодавства</quote>.
У холдингу заявляють, що зацікавлені у найшвидшому розслідуванні правопорушення і уникнення при цьому блокування роботи свого підприємства шляхом обшуків та інших слідчих дій.
Бенефіціаром компанії є Вадим Новінський, один з лідерів «Опозиційного блоку». Обшуки на підприємствах, які входять у зону інтересів компанії «Смарт-Холдинг», він уже назвав незаконними, заявивши, що це атака на нього особисто як бенефіціара групи компаній.
–<quote>Атакуючи мене особисто і компанії, які є великими роботодавцями і платниками податків, влада в той же час спускає на тормозах антикорупційні розслідування… влада розв’язала війну з політичними опонентами</quote>, – із заяви Вадима Новінського на його сторінці у соцмережах.
<b>Довідка</b>
<i>Нафтогазове крило «Смарт-Холдингу» на Полтавщині представлене публічною британською компанією з активами в Україні Regal Petroleium. Обсяг видобутку газу компанією <foreign>Regal Petroleium</foreign> 2015 року склав 0,1 млрд куб. м газу.</i>
<b>Генпрокуратура арештувала свердловини підприємства екс-міністра Злочевського</b>
1 липня Печерский райсуд арештовував 46 свердловин групи компаній <foreign>Burisma</foreign> в 5 областях та банківські рахунки цих фірм. Газовидобувний холдинг <foreign>Burisma</foreign> належить екс-міністру екології й природних ресурсів Миколі Злочевському. Арешт накладено у рамках досудового розслідування про привласнення коштів службовими особами ПАТ «Укргазвидобування» та за підозрою в ухилянні від сплати податків упродовж 2012-2014 років під час виконання договорів про спільну діяльність. Під удар потрапили 4 компанії холдингу, які розробляють родовища та видобувають газ: компанія «Еско-Північ», «Парі», «Перша українська газонафтова компанія» та «Алдея Україна».
– <quote>Сьогодні департамент боротьби з економічними злочинами ГПУ розпочав серію обшуків у справі ухилення від податків найбільшою приватною газовидобувною компанією «Еско-Північ», підконтрольній екс-міністру Миколі Злочевському</quote>, – написав 7 липня на своїй сторінці у соцмережах Юрій Луценко, Генеральний прокурор України. – <quote>Загальна сума збитків через за 2 останні воєнні роки – близько 1 млрд грн. Це – четверть суми, що виділяє Держбюджет на озброєння української армії</quote>.
Щоб розібратися з відшкодуванням 1 мільярда збитків за 2 роки, Генпрокуратура зупинила роботу підприємства, яке входить до двадцятки найкращих платників податків.
– <quote>Лише за останні два роки операційними компаніями, що входять до складу групи <foreign>Burisma</foreign>, сплачено 4,1 млрд грн податкових зобов’язань до бюджетів усіх рівнів</quote>, – з офіційного повідомлення на сайті <foreign>«Burisma»</foreign>. – <quote>Інвестиції <foreign>Burisma</foreign> у розвиток газовидобувних підприємств України за останні два роки склали понад 5 млрд грн. Компанія має десятки партнерів і підрядників: якщо протягом слідства будуть виявлені їхні несумлінні дії, <foreign>Burisma</foreign> заявляє про готовність сприяти виявленню і доведенню до суду порушень... у разі доведення їх правомірності у суді <foreign>Burisma</foreign> гарантує виплату всіх необхідних донарахованих платежів</quote>.
Також у найбільшій приватній газовидобувній компанії України заявляють про готовність 2016-го видобути 2 млрд кубічних метрів вуглеводнів. Це дозволить забезпечити країну газом внутрішнього видобутку напередодні опалювального сезону. Також у <foreign>Burisma</foreign> звертаються до Генеральної прокуратури України та інших органів державної влади з проханням не блокувати роботу газовидобувних підприємств – <quote>це може призвести до спаду об’ємів видобутку українського газу, зменшення надходжень до держбюджету, падіння інвестицій у галузь та втрати робочих місць</quote>.
<quote>Починаючи з 25 липня, апеляційний суд Києва поступово знімає арешти зі свердловин та рахунків холдингу</quote> – дані Єдиного державного реєстру судових рішень.
<b>Довідка</b>
<i>2015 року компанії групи <foreign>Burisma</foreign> видобули близько 1,2 млрд куб. м газу.</i>
Це короткий перелік гучних справ, які викликали неабиякий резонанс і так чи інакше стосуються Полтавського регіону, бо всі перелічені компанії працюють на території області. Незважаючи на різноманіття приводів, за якими держава пред’явила претензії фігурантам, методи ті самі – обшук, арешт майна, заморожування діяльності... Що може виправдати такі радикальні дії держави щодо приватного бізнесу в умовах війни з Росією і відмови імпорту газу з країни-агресора?
Хотілось би сподіватись, що основна мета – це нарешті встановлення порядку у галузі, виявлення реальних порушень і покарання винних. Відомо, що видобувні компанії – це найбільші наповнювачі Державного бюджету і від їхньої сумлінної сплати податків залежить навіть своєчасність виплати пенсій нашим пенсіонерам. Але є одне але... На сьогоднішній день про такі позитивні результати, на жаль, не йдеться, навіть навпаки – дії, які держава проводить зараз щодо приватних видобувних компаній більше схожі на репресії, які вбивають стимул вкладати гроші в свій розвиток і відлякують нових інвесторів.
</body>