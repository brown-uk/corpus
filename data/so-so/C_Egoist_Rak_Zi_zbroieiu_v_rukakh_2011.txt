<id>C</id>
<author_surname>Рак</author_surname>
<author_name>Роман</author_name>
<title>Зі зброєю в руках</title>
<publ_in>Егоїст</publ_in>
<url></url>
<publ_part></publ_part>
<publ_place></publ_place>
<publisher></publisher>
<year>2011</year>
<pages>38-40</pages>
<length>1037</length>
<alt_orth>0</alt_orth>
<errors>розівчилися - розучилися; Не те, щоб - Не те щоб; два гладкоствольних автомата - автомати; грн. - грн; грн. - грн; грн. - грн; грн. - грн; грн. - грн; безкоштовні - безплатні; арсенал зброї - арсенал</errors>
<comments></comments>
<body>
Інколи складається враження, що наші люди розівчилися розважатись. Основною, а часто і єдиною розвагою багатьох українців є групове вживання алкогольних напоїв різного ґатунку. Утім, попри вечірки і пиятики, є ще дуже багато розваг, про які ми й розповідатимемо щомісяця в розділі «Захоплення». Минулого місяця разом з читачами «Егоїст» відкривав для себе сквош. Цього разу наш журналіст перевіряв, де у Львові можна постріляти з чогось серйознішого, ніж пневматична гвинтівка. Далі – розповідь про відпочинок зі зброєю в руках від першої особи.

Тири вимерли, як мамонти
Перша проблема, з якою зіткнувся, – усі відомі мені тири закрили. Згадуючи дитинство, важко собі уявити його без цих кольорових металевих контейнерів, де будь-хто міг, проходячи повз, постріляти із пневматичної гвинтівки. Там навіть можна було виграти якийсь, як правило абсолютно непотрібний, приз. Зараз же від великої кількості тирів залишилися тільки контейнери, де успішно освоїлися торгаші. Закрили й електронний тир, що донедавна працював на вул. Січових Стрільців.
Спроба дізнатися телефони чи адреси тирів через платну телефонну довідку виявилася невдалою. Не те, щоб там не дали телефонів. Дали. Просто їх було аж 3. На дзвінки на два з них ніхто не відповідав, а ще один був телефоном квартири. Відтак пошуки перемістилися в Інтернет.
Там вдалося знайти ще кілька телефонів, але це виявилися тири спортивних організацій чи правоохоронних структур. Простому смертному потрапити до них можна або вступивши у якийсь стрілецький клуб, або ж «по блату» через знайомих правоохоронців чи військових. Нас же цікавили місця, де постріляти може кожен охочий. І, врешті, вони таки знайшлися.

Стрілецький тир на Промисловій
Широкий вибір
Перше, що тут вразило, – великий вибір зброї: близько 20 найменувань. Серед них: три пневматичні гвинтівки (BAM B-50, Hatsan-70 та MP-512), два гладкоствольних автомата «Сайга» (Сайга 12К та Сайга 20К), три дрібнокаліберні гвинтівки (МР-161 22 LR, ТОЗ 99-04Л 22LR, Walter 22LR), два пневматичні пістолети під патрон Флобера (Crosman C11 та Сафарі РФ-440) та три пістолети, охарактеризовані як спецзасоби (Форт 12РМ, ПМР-М, Комбриг). Окрім того, потішила наявність нарізної зброї (Мосіна 7,62х54R, СВТ 7,62х54R, СКС 7,62х39, Сайга МК-03 7,62х39). Особливо хотілося б відзначити присутність в арсеналі тиру СГД – снайперської гвинтівки Драгунова. Той, хто розуміється на зброї, оцінить вибір; тим же, хто йтиме вперше, можна сказати лише одне – були б гроші, а постріляти з чого знайдеться.
Ціна пострілу
До речі, про гроші. Тут є дві статті витрат. Перша – оренда зброї на півгодини. Малокаліберна – 40-50 грн., нарізна мисливська – 50 грн., і найдорожче коштує СГД – 70 грн. Пневматика – від 20 грн. Друга стаття – набої. Тут градація така: до малокаліберної – 1 грн. за шт., до нарізної – від 3 до 7 грн., і до СГД – 7 грн.
Умови стрільби
Та перед тим, як ви постріляєте і заплатите за це гроші, у вас візьмуть документи. Паспорт, водійське посвідчення чи дозвіл на зброю. Без якогось із цих документів у тирі вас не обслуговуватимуть. Після цього прочитають короткий перелік правил техніки безпеки і тоді вже допустять до зброї. Відчуття під час стрільби сенсу описувати немає – це потрібно спробувати. Єдине, що можу зазначити, – воно варте цих грошей. Навіть, якщо з 50 метрів, орудуючи автоматом Калашникова, ви поцілили умовному ворогу лише в ноги та пах. Окрема розмова про СГД. Відчути себе снайпером хоч раз у житті мріяв кожен. І хоч для гвинтівки, прицільна дальність стрільби якої становить 1300 метрів, цей тир і видається тіснуватим, так є лише на перший погляд. Якщо ти не професіонал, ба більше – початківець, то влучити в десятку досить складно. Утім, цього можна навчитися.
Додаткові послуги
За 100 гривень на годину можна пройти навчальний курс в інструктора. Він передбачає теоретичні знання про зброю, якою плануєте користуватися, та три безкоштовні постріли для апробації отриманих знань. До речі, тут можуть допомогти і з підготовкою документів для отримання дозволу на носіння зброї. Якщо самому цим ділом займатися ліньки. Також за 70-90 грн. тут можна пристріляти зброю, а за 30-60 грн. її вам почистять. Стрілецький тир на Промисловій, 53 – чи не єдине місце, де в межах міста можна постріляти з Калашникова чи СГД.

Стрільба на природі.
Тир «Бухти вікінгів»
Ще один вартий уваги тир розташований за Львовом, навпроти села Водники. Йдеться про відпочинкову базу «Бухта вікінгів». Тут арсенал зброї виявився меншим, але знайшлися і переваги. По-перше, це відкритий тир, тобто на відкритій місцевості. По-друге, лише тут можна постріляти з помпової рушниці Mossberg по тарілках. Таку послугу у закритих тирах не надають. Окрім цього, у «Бухті вікінгів» можна постріляти з тієї ж «Сайги», дрібнокаліберної рушниці ТОЗ-99, напівавтоматичної гвинтівки GSG-5, пістолета та пневматичної гвинтівки.
Ціна пострілу
Вистріляти усі 9 набоїв із барабана пістолета обійдеться вам у 50 грн. Після «Калашникова», який тут коштуватиме 9 грн. за постріл, пістолет враження не справляє. До речі, стільки ж – 8 грн. – коштує і постріл із помпової рушниці. Це саме та родзинка, заради якої варто їхати за межі міста. Є якийсь шарм у стрільбі з дрібнокаліберної гвинтівки. Це, звісно, не «Сайга» і точно не СГД, але все ж цікаво. Таке задоволення обійдеться у 5 грн. за постріл. Пневматична ж гвинтівка, як і в інших тирах, – 1 грн. за постріл. Дешево і сердито.
Тим же, хто має свою зброю і власні набої, тут продадуть можливість із них постріляти. Коштує це 4 грн. за постріл на відкритому просторі і 5 грн. – у тирі.
Додаткові послуги
Додаткових послуг, які стосуються саме тиру, немає. Варто згадати хіба про те, що тут можна ще й з лука постріляти. Але оскільки це база відпочинку, то, окрім стрільби в тирі, ви можете ще й пограти у пейнтбол, футбол, теніс і багато спортивних ігор.
Відсутність конкуренції
Двом вищеописаним тирам, по суті, у Львові немає конкуренції. Знову уточню, що йдеться про ті тири, до яких є вільний доступ усіх громадян. Є ще, звісно, 2 тири на вокзалі: один кіоск у районі зупинки трамваїв № 6, 9, 1, а інший – на самому вокзалі. Є тир у Парку ім. Богдана Хмельницького. Але там в основному стріляють із пневматичних гвинтівок чи різного роду муляжів автоматів на пластикових кульках. А після стрільби з СГД чи «Сайги», як кажуть в народі, – не те пальто. Хоча і дешево – гривня за постріл.

Кожному своє
Тож наразі в дуже умовному і безумовно суб’єктивному рейтингу переможців два. Якщо ви не маєте бажання покидати територію міста або вас цікавить широкий вибір зброї, зокрема снайперська гвинтівка Драгунова, то вам – на вул. Промислову. Якщо ж ви віддаєте перевагу відпочинку на природі чи маєте бажання розстріляти кілька десятків тарілок з помпової рушниці, то вам – у «Бухту вікінгів». Усе решта – для дітей.
</body>