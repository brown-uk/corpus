<id>H</id>
<author_surname_1>Кобернік</author_surname_1>
<author_name_1>С.Г.</author_name_1>
<author_surname_2>Коваленко</author_surname_2>
<author_name_2>Р.Р.</author_name_2>
<title>Географія</title>
<publ_in></publ_in>
<url></url>
<publ_part></publ_part>
<publ_place>Кам’янець-Подільський</publ_place>
<publisher>Видавництво «Абетка»</publisher>
<year>2019</year>
<pages>6-8</pages>
<length>575</length>
<alt_orth>0</alt_orth>
<errors>взаємодіючих - взаємодійних</errors>
<comments></comments>
<body>
Важливими властивостями функціонування геосистем є їхні стійкість та саморегуляція. <i>Стійкість</i> – це здатність зберігати свої властивості та структуру протягом тривалого часу за умов зміни навколишнього середовища, а також повертатися до первісного стану. <i>Саморегуляція</i> передбачає здатність підтримувати на певному рівні типовий стан і зв’язки між компонентами. Водночас геосистемі притаманна <i>динамічність</i> (мінливість), тобто вона перебуває в постійному розвитку: із часом вона змінюється, розширює або скорочує свою площу.
Поняття «геосистема» та поняття «ландшафт» («природний комплекс») близькі, але не тотожні. По-перше, деякі науковці вважають геосистемою лише природні географічні утворення. У такому сенсі геосистеми є об’єктом вивчення фізико-географічних наук. Інші фахівці під геосистемою розуміють ширші складні утворення, що містять як компоненти природи, так і населення та його господарську діяльність. У такому сенсі розрізняють геосистеми <i>природні</i> та <i>природно-антропогенні</i> (або природно-технічні). Останні є сукупністю взаємодіючих природних і штучних об’єктів. Подібні геосистеми формуються внаслідок будівництва й експлуатації інженерних та інших споруд, комплексів і технічних засобів, що взаємодіють з навколишнім середовищем. До складу природно-антропогенних систем входять: <i>підсистема природних об’єктів</i> (геологічні тіла, а також природні водойми, ґрунти, рослинність, тваринний світ) і <i>підсистема штучних об’єктів</i> (наземні та підземні споруди, штучні водойми, завезені ґрунти, антропогенна рослинність).
По-друге, ландшафт (природний комплекс) передбачає не будь-який, а лише певний набір взаємопов’язаних компонентів природи, кількість яких не може бути безкінечною. До його складу мають входити деякі обов’язкові компоненти, відсутність яких руйнує природний комплекс. Для існування геосистеми не має обмежень: достатньо двох об’єктів, між якими були б будь-які відносини. Геосистема – <i>відкрита система</i>, тобто частина її складників має зв’язки зі складниками, що не належать до її структури, тобто зовнішнім середовищем геосистеми.
<b>Рівні геосистем.</b> До геосистем належать системи лише певного просторового інтервалу. Лінійні розміри геосистем надзвичайно різні: від найменших – у декілька метрів, до найбільшої геосистеми  – географічної оболонки. Згідно з просторовими розмірами виокремлюють кілька рівнів (класів) геосистем, основними з яких є глобальний (планетарний), субглобальний, регіональний та локальний. Рівень геосистеми визначає особливості чинників її формування та розвитку. Чим вищий рівень, тим геосистема більша за масштабами, більш давня та менш мінлива.
<i>Глобальною (планетарною)</i>  геосистемою є <i>географічна оболонка</i>, що являє собою систему взаємопов’язаних зовнішніх оболонок Землі: літосфери, атмосфери, гідросфери, біосфери, антропосфери. До <i>субглобального</i> рівня геосистем належать материки та океани, географічні пояси, природні зони. Їхні площі вимірюються десятками та сотнями мільйонів квадратних кілометрів. На <i>регіональному</i> рівні виокремлюють такі геосистеми, як природні країни, природні краї, природні області, природні райони. Їхні розміри вимірюються тисячами квадратних кілометрів. Розміри <i>локальних</i> геосистем змінюються в межах від кількох квадратних метрів до кількох тисяч квадратних метрів. Це місцевості, урочища та інші.
<b>Пізнавальна та конструктивна роль географії.</b> Роль географії у суспільстві здавна визначається, передусім, її пізнавальним характером, що полягає в накопиченні та зберіганні різних знань про географічний простір. Нині триває подальше вивчення закономірностей розміщення та взаємодії компонентів географічного середовища на різних рівнях: від локального до глобального. Оскільки сучасна географія одночасно є як природничою, так і суспільною наукою, особливу увагу вона приділяє особливостям людського існування на Землі, глибокому вивченню процесу взаємодії суспільства з природою, розміщенню виробництва, системам розселення. Усі ці знання використовують у визначенні соціально-економічного розвитку територій з урахуванням природних, соціальних, економічних і екологічних чинників, для обґрунтування регіональної політики, регіональних цільових програм тощо. Через те в наш час географія перетворилася з описово-пояснювальної науки на прикладну, конструктивно-перетворювальну.
Загострення глобальних проблем створило загрозу існуванню людства на Землі, що поставило перед географією завдання оптимізації стосунків між суспільством і природою, раціоналізації господарської діяльності. Конструктивна роль географії тісно пов’язана з моделюванням подальшого розвитку світу. Постійно зростає сфера застосування географічних досліджень у державній політиці країн. Географічний прогноз як складова частина соціально-економічних прогнозів визначає, як зміняться геосистеми у просторово-часових рамках регіонів світу, окремих країн, районів, міст.
</body>