<id>A</id>
<author_surname></author_surname>
<author_name></author_name>
<title>Держава турбується про тебе</title>
<publ_in>Луганська обласна війського-цивільна адміністрація</publ_in>
<url>http://old.loga.gov.ua/oda/press/interview/2016/07/21/interview_78708.html</url>
<publ_part></publ_part>
<publ_place>Сіверодонецьк</publ_place>
<publisher></publisher>
<year>2016</year>
<pages></pages>
<length>772</length>
<alt_orth>0</alt_orth>
<errors>млрд. - млрд; сам-на-сам - сам на сам; енергозбереження - енергоощадження; млн. - млн; півроку - пів року; куб -кубів</errors>
<comments></comments>
<body>З 1 травня 2016 року в Україні діє єдина ціна на газ для всіх споживачів. Уряд, вперше за роки української незалежності, наважився на непопулярний крок, піднявши тарифи на газ до ринкових, та розпочав масштабну боротьбу з корупційними схемами на газовому ринку.
Все більше країн світу відмовляються від російського газу, і Україна, взявши курс на енергонезалежність, поставила амбітну мету – до 2020 року видобувати 20 млрд. куб м власного газу. Тому підвищення тарифів – не вимога МВФ, а наше українське домашнє завдання, яке 20 років ніхто не виконував.
Уряд України не залишить людей сам-на-сам із новими тарифами на газ, тепло, воду та світло. Кожна українська родина, яка потребує допомоги, отримає пряму субсидію від держави на свій особовий рахунок. Заможні споживачі платитимуть за себе самостійно.
Однак варто усвідомити: єдиний правильний шлях до зниження сум комунальних витрат – енергоефективні заходи. Встановлення приладів обліку та утеплення будинків дає змогу удвічі зменшити оплату житлово-комунальних послуг.
Українці мають можливість утеплитися до зими, замінити газовий котел на більш енергоощадний, встановити лічильник на воду чи опалення за кошти держави. Завдяки Урядовій програмі з енергоефективності, так званим «теплим» кредитам.
Це безповоротна державна допомога населенню України, ОСББ, ЖКБ на утеплення будинку (енергоефективне обладнання), заміну вікон, приладів обліку (лічильників). Допомога надається через державні банки – Ощадбанк, у розмірі:
•20% безповоротної грошової допомоги – на заміну газових котлів для населення;
•30% – для фізичних осіб на впровадження енергоефективних заходів (утеплення будинків, заміну вузлів обліку води та теплової енергії, встановлення енергоефективних вікон);
•40% – для ОСББ та ЖБК як юридичних осіб, для загальнобудинкових енергоефективних заходів.
Особливу увагу Уряд приділив малозабезпеченим родинам. Таким людям держава безповоротно надає 70% коштів на енергоефективні заходи. За даними, попит на цю допомогу великий – протягом червня 2016 року серед усіх виданих кредитів щотижня від 40% до 70% становлять саме.
Уряд об’єднав зусилля з ОДА і запустив місцеві програми заходів з енергозбереження для населення, що дає змогу людям отримати більший розмір державної допомоги. Таким чином, громадяни України мають можливість отримати безповоротну грошову допомогу не тільки з державного, а й додатково 15 – 20% з обласного або іншого місцевого бюджету.
На цей рік фінансування збільшено втричі – 700 млн грн. Це означає, що ще 300 тисяч українських родин можуть отримати від держави ресурси для того, щоб провести, а значить заощаджувати свої власні ресурси, які раніше вони витрачали на те, щоб купувати тепло, яке виробляється з російського газу.
Після впровадження енергоефективних заходів в окремих багатоповерхових будинках економія теплової енергії та газу, за даними, сягає 45-55 %, а витрати на житлово-комунальні послуги знизилися на 20-50 %. Це вагомий показник як для гаманця пересічного українця, так і для держави в цілому. Якщо він зростатиме у геометричній прогресії, Україна швидше стане енергетично незалежною.
Крім того, Уряд відновив соціальну справедливість. Раніше держава через штучно занижені тарифи дотувала і багатих, і бідних, загалом 15 мільйонів домогосподарств. У 2014 році, до прикладу, пряма дотація «Нафтогазу2 на знижку становила 114 млрд грн. У цьому році на субсидії українцям (8-9 млн. домогосподарств) планується виділити 35 млрд грн. Це різниця, яка роками кралася з кишень українців, а могла спрямовуватися на ремонт доріг, підтримку лікарень, шкіл, будівництво нових дитячих садочків.
Механізм нарахування субсидій значно удосконалено. Він спрощений та передбачає індивідуальний підхід щодо розрахунку розміру субсидії, який здійснюється окремо для кожної сім’ї і залежить виключно від доходів. Це означає, що заможні споживачі платитимуть за себе самостійно, а люди з меншим доходом будуть отримувати підтримки з держбюджету.
Послугу максимально наближено до людей. Відтепер не потрібно їздити до районного центру, щоб оформити субсидію. Це можна зробити у селищній раді або через Інтернет-мережу (заповнити заяву та декларацію можна на сайті subsidii.mlsp.gov.ua).
Субсидія призначається на 12 місяців, а не на півроку, як було раніше. Вона автоматично перераховується на наступний термін вже без додаткових заяв.
Уряд скасував обмеження щодо наявності у складі домогосподарства осіб працездатного віку, які не мають офіційної зайнятості і не перебувають на обліку як безробітні. Якщо дохід для працездатних осіб менший від прожиткового мінімуму, для розрахунку субсидії береться сума у розмірі двох прожиткових мінімумів.
Для громадян, які одержують стипендію або соціальні виплати, під час визначення сукупного доходу враховуються фактичні розміри стипендій та соціальних виплат. Субсидію мають можливість отримати навіть ті, хто орендує житло.
Удавана дешевизна газу стимулювала його неефективне використання населенням – навіщо економити, якщо дешево. Уряд знизив соціальний норматив до 5,5 куб м газу, що стимулюватиме людей і кватирку зачиняти, і утеплитися, і зробити так, щоб споживати мало газу, а в масштабах країни сприяти відмові від російського блакитного палива.
Це не влаштовує лобістів при владі, які звикли десятиріччями отримувати свою корупційну газову «ренту». Заклики до необґрунтованого зменшення тарифів є популістськими. Всі, хто говорить про низьку ціну на український газ – виступають проти української енергонезалежності. Позаяк невиправдано низькі тарифи вбивають український видобуток. За 25 років власний видобуток впав з 55 до менше ніж 20 млрд кубів.</body>