<id>G</id>
<author_surname_1>Коваленко</author_surname_1>
<author_name_1>Наталя</author_name_1>
<author_surname_2>Уляницька</author_surname_2>
<author_name_2>Ольга</author_name_2>
<title>Особливості розвитку металургійного комплексу України</title>
<publ_in>Економічний аналіз</publ_in>
<url>http://irbis-nbuv.gov.ua/cgi-bin/irbis_nbuv/cgiirbis_64.exe?C21COM=2&I21DBN=UJRN&P21DBN=UJRN&IMAGE_FILE_DOWNLOAD=1&Image_file_name=PDF/ecan_2013_12%281%29__31.pdf</url>
<publ_part>Випуск 12, частина 1</publ_part>
<publ_place>Тернопіль</publ_place>
<publisher>Тернопільський національний економічний університет</publisher>
<year>2013</year>
<pages></pages>
<length>1560</length>
<alt_orth>0</alt_orth>
<errors>зокрема на: - зокрема на; притоку - припливу; Проте, попри - Проте попри; ємність – місткість; знаходиться - перебуває; млн. – млн; Водночас, - Водночас; енергоємність – енергомісткість; млрд. - млрд; металобрухтом – брухтом; зарубіжними - закордонними; знаходяться на різній стадії - перебувають на різній стадії; контрольований корпорацією - що його контролює корпорація; підготовки та подачі  - приготування та подання; виплавку сталі - виплавлення сталі; заготівки – заготовини; складе - становитиме; зменшення енергоємності - зменшення енергомісткості</errors>
<comments></comments> 
<body>
Провідними галузями кольорової металургії є алюмінієва, цинкова, магнієва, титанова, ртутна, феронікелева. У структурі виробництва кольорових металів України перше місце займає алюмінієва промисловість, яка працює на привізних бокситах і складається з виробництва глинозему та алюмінію. На випуск цієї продукції припадає майже 20% всього виробництва кольорової металургії. Алюміній з орієнтацією на джерело дешевої електроенергії і привізний з Миколаєва глинозем (вироблений з імпортних бокситів Угорщини і Гвінеї) виплавляється в Запоріжжі. У Свердловську (Луганська обл.) виробляють алюмінієві сплави. На Донбасі (електроенергетичний фактор) з імпортної сировини виплавляють цинк (центр – м. Костянтинівка, Донецька обл.), також виробляють свинець, мідний і латунний прокат (м. Артемівськ, Донецька обл.) Титаномагнієва промисловість має власну сировинну базу: калійно-магнієві солі Прикарпаття (у Стебнику, Калуші), мілководні водойми Приазов'я і Причорномор'я (Сиваш) і ільменіти Придніпров'я. Потужний титаномагнієвий комбінат працює у Запоріжжі (привозять сировину зі Стебника, Калуша, Сиваша; титанову – з Іршанського гірничо-збагачувального комбінату Житомирської області). Тут виробляють титан, напівпровідниковий германій, магній, калійні добрива, пігментний діоксид титану, фасонне титанове лиття. Титан також виплавляють на Верхньодніпровському гірничо-металургійному комбінаті, розташованому у м. Вільногірську (Дніпропетровська обл.) Серед країн-виробників металургійної продукції Україна посідає восьме місце. Тому особливості географії сировинної і паливно-енергетичної бази значно впливають на розміщення кольорової металургії. До джерел сировини належать виплавки ртуті, нікелю та інших рідкісних металів. Алюмінієве, титано-магнієве і цинкове виробництво розміщуються в місцях одержання дешевої електроенергії. В Україні відомі численні родовища мінеральних ресурсів для кольорової металургії: алюмінієвої сировини (алуніти Закарпаття, боксити Черкащини, нефеліни Приазов'я), поліметалів, ртуті, нікелю, титану, цинку та ін. Але рівень їхньої вивченості недостатній. Основні обсяги металопродукції у I кв. 2011 р. будуть відвантажені до країн ЄС та Азії. Експортні ціни у січні-лютому 2011 р. збільшилися в середньому на 15-20 дол. США/т, зокрема на: прутки із нелегованої сталі до 715-720 дол. США/т; кутики – 650-670 дол. США/т; чавун переробний – 500-520 дол. США/т.
Стабілізація курсу гривні сприяла формуванню реальних фінансових планів металургійних комбінатів, які забезпечували як операційну, так і інвестиційну їх діяльність, а незначне зміцнення гривні до долара США впродовж 2010 р. не було спроможне «розмити» цінову конкурентоспроможність експортерів. Сучасні умови економічного розвитку вимагають проведення активної політики для залучення прямих іноземних інвестицій. В Україні створена законодавча база у сфері регулювання інвестиційної діяльності, яка поступово удосконалюється з метою досягнення більшого притоку іноземних інвестицій і підвищення ефективності їх використання. Проте, попри створену певну законодавчу базу, інституційну інфраструктуру, привабливість економічного потенціалу України (порівняно багаті природні ресурси, вигідне географічне розташування, наявність кваліфікованих «дешевих» робочих кадрів, досягнення в наукових дослідженнях, значну ємність внутрішнього ринку) надходження іноземних інвестицій до України залишаються незначними. Порівняно з країнами Східної Європи іноземні інвестиції, які надходять в економіку України, в 3-7 разів менші. Найпривабливішими для інвесторів країнами на сьогодні є Китай, Індія, США, Росія, Бразилія і В'єтнам. Україна знаходиться на 18-му місці. При цьому, за даними Держкомстату, найбільш прийнятними галузями інвестування є ті, які здійснюють стабільну фінансову діяльність, – на 951,4 млн. дол. США, операції з нерухомістю, орендою, інжиніринг і надання послуг підприємцям на – 318 млн. дол., торгівлю, ремонт автомобілів побутових виробів, предметів особистого споживання – на 394,8 млн. дол., а також на підприємствах промисловості – на 817,7 млн. дол., у тому числі що переробляє – на 759,8 млн. дол. Серед галузей переробної промисловості найбільше виросли об'єми прямих іноземних інвестицій у хімічну і нафтохімічну промисловість – на 231 млн. дол. США. Насамперед терміново потрібні короткострокові і довгострокові заходи, спрямовані на підвищення конкурентоспроможності металургійного сектору, структурної перебудови усієї галузі. Потрібне вливання фінансів в інвестиції. Що ж стосується державної підтримки металургійної галузі, то тут усе набагато складніше. Державної підтримки практично немає. Крім того, пільги, які поширювалися на металургійну галузь, нині скасовані. За даними Державної служби статистики України, у січні 2011 р., порівняно з січнем 2010 р., у металургійному виробництві та виробництві готових металевих виробів приріст продукції становив 13,3 %, у т. ч. на підприємствах з виробництва чавуну, сталі та феросплавів – 8,6 %, труб – 54,7 %, інших видів первинного оброблення сталі – 30,0 %, готових металевих виробів – 26,7 %. Водночас, зменшились обсяги продукції у виробництві кольорових металів (на 0,2 %). В Україні відсутня цілісна система підтримки експорту, недостатнім є захист інтересів експортерів на зовнішніх ринках, нерозвинений механізм експортного кредитування, зберігаються суттєві проблеми з відшкодуванням ПДВ. На перспективи експорту металургійної продукції впливає становище в країнах-торговельних партнерах:   
• витіснення національних експортерів зі світових ринків металу через запровадження іншими країнами дискримінаційних квот стосовно України;
• можливе послаблення позицій України на ринках країн Африки та Середнього Сходу у зв'язку з політичною нестабільністю (будівельні проекти у цих регіонах зараз заблоковані) та майбутнім можливим перерозподілом сфер політичного впливу, що призведе до скорочення експорту української продукції.
Джерелами фінансування інвестиційної діяльності можуть слугувати: 
• власні фінансові ресурси і внутрішньогосподарські резерви інвестора, які містять первинні внески засновників і частину грошових коштів, отриманих у результаті господарської діяльності;
• позикові фінансові кошти – банківський кредит, інвестиційний податковий кредит, бюджетний кредит і інші засоби;
• залучені фінансові кошти, що отримують від продажу акцій, пайових і інших внесків юридичних осіб і працівників фірми;
• грошові кошти, що надходять у порядку перерозподілу з централізованих інвестиційних фондів, концернів, асоціацій і інших об'єднань підприємств;
• інвестиційні асигнування з державних бюджетів, місцевих бюджетів і відповідних позабюджетних фондів; • засоби іноземних інвесторів, що надаються у формі фінансового або іншої участі в статутному капіталі спільних підприємств. 
На сьогодні підприємства галузі не готові йти на глобальні заходи щодо реконструкції і реорганізації виробництва, а залучені інвестиції переважно спрямовуються на завершення раніше початих проектів і здійснення короткострокових високорентабельних заходів. Найбільш прийнятними джерелами фінансування при реалізації проектів модернізації залишаються власні кошти підприємств і позичкові кошти. Висока енергоємність виробництва пояснюється неефективним споживанням паливно-енергетичних ресурсів, що спонукає додатково витрачати понад 8,5 млрд. м³ природного газу і збільшує залежність галузі від імпорту енергоресурсів. Надвисокі витрати енергоносіїв призводять до зниження конкурентоспроможності української металопродукції. Енергоємність виробництва чавуну на українських металургійних підприємствах на 30 % вища, ніж на провідних підприємствах світу. Такий стан склався внаслідок недостатнього використання нових технологій, зокрема спалювання пиловугільного палива (ПВП) у доменних печах. У середньому витрати ПВП в Україні складають 16,9 кг/т на виробництво чавуну, а в ЄС – 104 кг/т, у Китаї – 120 кг/т. Значна частка енергоресурсів, що споживаються при виробництві чавуну в Україні, припадає на природний газ (щорічно майже 3,0 млрд. м3), а у провідних країнах світу природний газ при його плавленні практично не використовується. Особливо енергоємним є мартенівське виробництво сталі; витрати енергоресурсів при цьому майже у 5 разів (а природного газу – в 15 разів) більші, ніж при конвертерному виробництві сталі. Низький рівень кооперації у гірничо-металургійному комплексі не дозволяє налагодити раціональні канали ресурсного забезпечення металургійних підприємств і створити повні технологічні цикли виробництва. На сьогодні більшість металургійних та гірничо-збагачувальних комбінатів, вугільних шахт, коксохімічних підприємств, трубних заводів розпорошені серед окремих власників і не мають тісних виробничих зв’язків. В останні роки металургійний комплекс переживає глибоку кризу, викликану використанням застарілих технологій, низьким технічним рівнем, перебоями в постачанні підприємств коксівним вугіллям, металобрухтом, електроенергією, недостатньою фінансовою забезпеченістю впровадження необхідних інновацій. Дорогі газ і нафта погіршують ситуацію. Слід пам'ятати, що вся українська промисловість працює на імпортному газі (Росія, Казахстан і т. д.), оскільки власні родовища покривають лише потреби населення. Основна лінія подальшого розвитку комплексу – модернізація та реконструкція металургійного устаткування, удосконалення та зміна виробничих відносин в умовах ринку. Металургійний комплекс є базовою галуззю економіки України, оскільки забезпечує понад 25 % промислового виробництва, 34 % загального експорту товарів. Частка України у світовому виробництві сталі становить 2,4 %. До моменту початку кризи процес технологічного переоснащення металургійних підприємств набув позитивної тенденції. Під програми технічного розвитку були узяті багатомільйонні кредити. Спільно із зарубіжними партнерами виконані глобальні проекти технічної і технологічної модернізації виробництв, підготовлені будівельні майданчики, замовлено і куплено технологічне устаткування, запущено будівництво нових цехів, початий монтаж устаткування, пусконалагоджувальні роботи і так далі. Ці роботи на кожному заводі знаходяться на різній стадії готовності, але деякі з них підприємства вимушені припинити, при цьому кожне підприємство брало на себе реальні фінансові зобов'язання перед іноземними партнерами і кредиторами – з конкретними термінами виконання. В умовах кризи виконання цих фінансових зобов'язань стало практично неможливим, оскільки підприємства перейшли з розряду прибуткових у збиткові. Найбільшими небезпеками для більшості іноземних інвесторів, які хочуть інвестувати в Україну, на сьогодні є високий рівень корупції, непряме субсидування, слабка законодавча захищеність прав власності, макроекономічна нестабільність і ненадійна фінансова система. Але, попри всі складнощі, деякі українські металургійні підприємства продовжують реконструкцію свого виробництва. Зокрема ПАТ «Алчевський металургійний комбінат», контрольований корпорацією «Індустріальний союз Донбасу», продовжує реалізацію програми подальшої реконструкції підприємства. Відповідно до річного звіту підприємства, фінансування інвестиційної програми розвитку підприємства за 2010 рік складало 101,865 млн. грн. Ці кошти були витрачені на будівництво конверторного цеху (20,161 млн. грн.), ділянку випалення вапняку (4,558 млн. грн.), будівництво кисневих блоків №7,8 (7,552 млн. грн.), придбання устаткування для доменної печі №2 (42,499 млн. грн.), комплекс підготовки та подачі в доменні печі пиловугільного палива (3,299 млн.грн.) та ін. Крім того, в попередніх планах реконструкції – введення в експлуатацію доменної печі №4 до середини 2012 року, що дозволить наростити виплавку сталі до 440 тис. т/міс. У кінці 2013 року планується побудувати ще одну установку позапічної обробки сталі «піч-ковш» і сортову машину безперервного лиття заготівки (МНЛЗ) додатково до тих двох, що існують на підприємстві. У планах підприємства – будівництво нової доменної печі №2 для забезпечення чавуном сталеплавильного виробництва. Піч проектується за новою технологією компанії Danieli Corus (Нідерланди) обсягом 4445 м3. Було розпочато земляні роботи під фундамент печі, однак через кризу будівництво ДП-2 тимчасово законсервовано. Виробництво чавуну із запуском ДП-2 збільшиться на 9500 тонн на добу та складе з урахуванням роботи печей, які вже існують, приблизно 24 тис. тонн на добу. Проведений аналіз свідчить про значні проблеми, нагромаджені у металургійній галузі України. Для реформування вітчизняної металургійної галузі необхідно створити умови для ефективного використання наукового потенціалу та підвищення ролі держави у реалізації інвестиційно-інноваційної моделі розвитку галузі. Пріоритетами реформ мають бути зменшення енергоємності виробництва, збільшення попиту на внутрішньому ринку на вітчизняну продукцію металургійної галузі, стимулювання експорту, забезпечення конкурентоспроможності металургійної продукції.
</body>
