<id>C</id>
<author_surname>Скиталінська</author_surname>
<author_name>Оксана</author_name>
<title>Круасан головного мозку. Стереотип, якого варто позбутися</title>
<publ_in>NV</publ_in>
<url>https://life.nv.ua/ukr/blogs/kruasan-holovnoho-mozku-stereotip-jakoho-varto-pozbutisja-2517325.html</url>
<publ_part></publ_part>
<publ_place></publ_place>
<publisher></publisher>
<year>2019</year>
<pages></pages>
<length>463</length>
<alt_orth>0</alt_orth>
<errors>наполєон - наполеон; ми, весь- ми — весь; відносяться - належать; текучість - плинність; Терзати - Мучити; кишечника - кишківника</errors>
<comments></comments>
<body>
Весь світ живе стереотипами, спокійно вживаючи субстанції, які чомусь називають "смаколиками"

Написати цей текст мене змусила публікація у Facebook однієї людини, яка популяризує харчування, але не є фахівцем з харчування. Скажу чесно, пост був гарний, за винятком однієї фрази: нічого страшного, якщо інколи ми з'їмо свіжий хрусткий круасан на вершковому маслі. Круасан — то таке собі збірне поняття чогось смачного, але нездорового. На його місці може бути пончик, донат, "наполєон", будь-який торт з жиром і цукром.

Я розумію, що цілеспрямовано ламаю залізобетонні стереотипи про те, що "в міру можна все". Людей типу мене, які не толерують вживання нездорових продуктів, інколи навіть таврують словом "орторексія", що не відповідає дійсності.

Поясню чому. Понад 30 років працюючи в медицині, я бачила тисячі людей з діагнозами, яких вони могли б і не мати, якби ретельніше ставилися до того, що потрапляє у їхній шлунок. Але більшість тих людей жили стереотипами щодо харчування.

Не лише ми, весь світ живе цими стереотипами, спокійно вживаючи субстанції, які чомусь називають їжею та "смаколиками". До них відносяться і круасани, і вафлі, і тонни інших продуктів, які, однозначно негативно впливають на наші тіла.

Так що ж не так із тим бідним круасаном? Його склад, точніше жири, цукор та КПГ або кінцеві продукти глікації. Всі ці компоненти активують так звані молекулярні (або сигнальні) шляхи, які запускають ті чи інші реакції в клітинах, зокрема, у нейронах, що змінює їхні функції.

Наприклад, клітинні мембрани відіграють виключно важливу роль у передачі нервового імпульсу. Жири, які ми споживаємо, входять до складу цих мембран. Насичені жири погіршують текучість мембран та активність нейронів, у той час, як омега-3 жирні кислоти покращують текучість мембран та когнітивні здібності (пам'ять, концентрацію уваги і IQ).

Я розумію, що цілеспрямовано ламаю залізобетонні стереотипи

Чим старшими ми стаємо, тим помітніше зменшується вміст протизапальних та збільшується вміст прозапальних жирів. Це також і наслідок надмірної любові до соняшникової олії, в якій переважають омега-6 жири. Зокрема, та ж глюкоза пов'язана із підвищенням рівня запалення. А якщо у людини є і надмірна маса тіла чи підвищений тиск, вони ще більше стимулюють запалення.

Дослідження, опубліковане в Diabetes & Metabolism, показало, що рівень глюкози в крові навіть в нормальному діапазоні може мати значний вплив на об'єм атрофії мозку при старінні.

Поєднання насичених перегрітих жирів, цукрів та рум'яної скоринки різко зменшує виробленню BDNF — нейротрофічного фактору росту, який сприяє утворенню нових нейронів та відновленню старих, а також міжнейронних зв'язків — чим їх більше, тим кращі інтелект і пам'ять.

Терзати нещасний круасан чи вафлю можна ще довго, але краще наголосити, що ж любить мозок.

1. Ягоди. В них багато поліфенолів, які живлять тих представників корисної мікрофлори кишечника, які синтезують речовини, що позитивно впливають на мозок.
2. Зелень. Багата фолатами (різновидами вітаміну В9), вона зменшує утворення токсичної амінокислоти гомоцистеїну, яка руйнує судини.
3. Омега-3 жирні кислоти. Окрім протизапального ефекту, збільшують рівень BDNF, тому їжте рибу два-три рази на тиждень.
</body>