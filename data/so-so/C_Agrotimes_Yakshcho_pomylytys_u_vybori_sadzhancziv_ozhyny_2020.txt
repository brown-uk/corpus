<id>C</id>
<author_surname>Дмитрієв</author_surname>
<author_name>Володимир</author_name>
<title>Якщо помилитись у виборі саджанців лохини, є ризик втратити великі гроші або час</title>
<publ_in>Агротаймс</publ_in>
<url>https://agrotimes.ua/opinion/yakshho-pomylytys-u-vybori-sadzhancziv-lohyny-ye-ryzyk-vtratyty-velyki-groshi-abo-chas/</url>
<publ_part></publ_part>
<publ_place>Київ</publ_place>
<publisher></publisher>
<year>2020</year>
<pages></pages>
<length>546</length>
<alt_orth>0</alt_orth>
<errors>рітейлерами - ритейлерами; вибір яких диктується (ким) - вибір яких диктують (хто); У той же час - водночас; контейнер ємністю - контейнер місткістю; у основи - при основі; ком - груда; ємність контейнера - місткість контейнера; їхнє перевезення - їх перевезення; м - доросліших; Для посадки таких саджанців потрібні - Щоб посадити такі саджанці, потрібні; Не підготовлені - Непідготовлені</errors>
<comments></comments>
<body>
Люблю цю культуру й вирощую її понад 30 років, тож підвищений інтерес до лохини, який спостерігається останніми роками, схвалюю. У той же час треба розуміти, що лохина — культура вибаглива. Задовго до купівлі саджанця ви маєте вивчити ринок, зважити свої фінанси, визначити обсяг виробництва, переконатися, що маєте відповідні природно–кліматичні умови, обрати сорти й бути певним, що знайдуться необхідні кадри для догляду й збирання. 
Той, хто налаштований на експорт, закладатиме плантацію на площі 30–100 гектарів і обиратиме найновіші дорогі ліцензовані сорти, вибір яких диктується закордонними рітейлерами. У цьому випадку вигідно закуповувати посадковий матеріал іноземної селекції разом із технологією або залучати вузькопрофільного агронома. Такий виробник від початку припускає, що інвестиції в саджанці, обробку, техніку, а також сертифікацію будуть чималими. Зовсім інші підходи до бізнесу на лохині в людини, яка заклала плантації від 1 до 10 гектарів і працюватиме, як правило, на внутрішній ринок. Та для всіх актуальне питання якості саджанця. 
Як правило, плантацію закладають навесні або восени, одно– та дворічками. Але що таке «однорічка» і «дворічка»? У цьому є певна плутанина. Певний час рослина проводить в касеті. Як тільки вона досягне 10 см заввишки, десь у травні, її можна пересадити в контейнер ємністю 0,5–1 л, доростити — і наприкінці літа це вже готовий для висадки матеріал. Виходить типова однорічка, що закладалася в касети минулого року. Тоді що називають «дворічкою»? Я би прибрав із обігу ці поняття та ввів стандарти саджанця: ємність контейнера, висоти рослини, стан кореневої системи та надземної частини, кількість пагонів, діаметр стебла біля основи.
Купуючи саджанці, передусім треба звернути увагу на кореневу систему. Якщо рослина перебувала в одному контейнері два, а ще гірше три роки, то корінці стають схожими на мочалку й закручуються в клубок. Такий переросток не годиться. Оскільки кореням немає куди розвиватися, рослина усередині літа, коли має відбуватися її активний ріст, закладає бруньки та йде у сплячку. Для промислових плантацій переростки економічно недоцільні — багато мороки, в рості відставатимуть, і якісні однорічки їх швидко наздоженуть. 
В якості саджанця можна бути впевненим, якщо його висота становить 25–40 см, міститься в контейнері 1–1,5 л; кількість пагонів – 3–4; діаметр у основи – 3–4 мм; ком субстрату заповнений кореневою системою, але не ущільнений, усмоктувальні корінці видно; якщо на дворі ще не осінь, листя має бути великим, темно–зеленим, почервоніле вказує на голодування. Навесні на гілках можуть бути бруньки, а можуть уже з’явитися листочки, тоді з рослинами треба поводитися обережно, щоб не пошкодити їх. Чим доросліша рослина, тим просторіший має бути контейнер: для трирічки — понад 2 літри. Такі саджанці дорожчі, їхнє перевезення в машині займе більше місця, висаджування — більше часу, тому робітнику в полі треба буде сплатити більше. Купувати таку лохину є сенс, якщо фермер хоче закласти комбіновані посадки з однорічок і більш дорослих рослин, щоб від дорослих раніше отримати урожай, вийти з ним на ринок і, поки підростає основна частина плантації, напрацювати канали збуту. 
Найперший показник якості – наявність хорошого приросту поточного року, який може бути до 50 см. Якщо він відсутній, із рослиною не все гаразд – з’явилися хвороби, кореневі гнилі або не вистачає поживних речовин у затісному контейнері. 
Саджанці без контейнерів дешевші. Вирощують їх під замовлення. Ґрунт з рослинами нарізають кубами і транспортують до місця посадки. Головне завдання – не зруйнувати ком землі й не пересушити коріння. Для посадки таких саджанців потрібні кваліфіковані робітники. Не підготовлені, скоріше за все, наламають дров. Висадити треба доволі швидко – впродовж трьох днів.
</body>
