<id>H</id>
<author_surname_1>Крупська</author_surname_1>
<author_name_1>Л. П.</author_name_1>
<author_surname_2>Тимченко</author_surname_2>
<author_name_2>І. Є.</author_name_2>
<author_surname_3>Чорна</author_surname_3>
<author_name_3>Т. І.</author_name_3>
<title>Економіка</title>
<publ_in></publ_in>
<url></url>
<publ_part></publ_part>
<publ_place>Харків</publ_place>
<publisher>Видавництво "Ранок"</publisher>
<year>2011</year>
<pages>288</pages>
<length>695</length>
<alt_orth>0</alt_orth>
<errors>найобмежених - найбільш обмежених; порівняно з - у порівнянні з; </errors>
<comments></comments>
<body><b>Світове господарство</b> — це сукупність національних економік країн світу, пов’язаних між собою мобільними факторами виробництва. Основна причина виникнення та розвитку світового господарства — це різний рівень наявності в країнах факторів виробництва (економічних ресурсів). З одного боку, це привело до міжнародного поділу праці, а з іншого — до переміщення найобмежених факторів між країнами.
Як саме формувалося світове господарство? Теоретично — це перехід більшості країн від закритої національної економіки до відкритої. <i>Закрита економіка</i> називається автаркією та характеризується тим, що всі товари та послуги виробляються та продаються всередині країни. Однак у сучасному світі не існує країн із повністю відкритою або закритою економікою. <i>Відкрита економіка</i> — це таке національне господарство, у якому іноземним суб’єктам відкритий доступ до більшості ринків і в більшість галузей і сфер, у закритій економіці більшість ринків, галузей і сфер для них закрито. Обчислення за 117 країнами світу, проведені економістами Гарвардського університету, показали, що там, де в останнє десятиліття проводилася політика закритої економіки, середньорічний приріст ВВП у розрахунку на одну особу в п’ять разів нижчий, ніж там, де дотримувалися політики відкритої економіки. 
Історично процес формування світового господарства визначає низка етапів. Перший етап виник на доіндустріальній стадії виробництва в процесі розвитку торговельного обміну, що ґрунтується на суспільному поділі праці. Саме з появою купців почала розвиватися міжнародна торгівля. Другий етап — це становлення класичного капіталізму на основі машинного виробництва, коли зовнішня торгівля перетворилася на інструмент збільшення прибутків для великих національних компаній. Наступний етап можна зафіксувати на межі XIX—XX ст. Період від Першої світової війни до початку 50-х рр. XX ст. характеризується згортанням світових господарських зв’язків (у ході двох світових воєн, революцій і громадянських воєн, економічної кризи 30-х рр. XX ст.) у поєднанні з частковим відновленням цих зв’язків у 20-ті рр. XX ст. та після Другої світової війни. 50—70-ті рр. XX ст. були періодом, коли виникали інтеграційні об’єднання; відбувався бурхливий процес транснаціоналізації й на цій основі активно рухалися між країнами знання (технологія), підприємницькі здібності та підприємницький капітал; відновився світовий ринок позичкового капіталу; на свою особливу роль у світовому господарстві стали претендувати соціалістичні країни та країни, що розвиваються. Період 80—90-х рр. XX ст. характеризувався насамперед тим, що для найбільш розвинених країн він став часом переходу в еру постіндустріалізації, для багатьох відсталих країн — часом активного подолання свого економічного відставання, для колишніх соціалістичних країн — часом повернення до ринкової економіки, для всіх країн у цілому — періодом лібералізації внутрішнього й зовнішнього господарського життя та його глобалізації. Міжнародна економіка стає тим механізмом, який може забезпечити досягнення економічного розвитку в інтересах усіх країн. Ознаками міжнародної економіки XXI ст. є: 
-	розвинена сфера міжнародного обміну товарами на базі міжнародної торгівлі;
-	розвинена сфера міжнародного руху факторів виробництва, перш за все у формах вивезення-ввезення капіталу, робочої сили та технології;
-	міжнародні форми виробництва в межах транснаціональних корпорацій; 
-	самостійна міжнародна фінансова сфера;
-	економічна політика держав, що базується на принципах відкритої економіки. 
У межах світового господарства економіка дедалі більше орієнтована на міжнародне економічне співробітництво, яке проявляється в інтеграційних процесах. 
<i>Економічна інтеграція</i> — це комплексний процес добровільної взаємодії, зближення й переплетіння національних економік суверенних країн. Інакше кажучи, така інтеграція є широким міждержавним об’єднанням, яке функціонує згідно зі спеціальними угодами та має певну організаційну структуру. У межах такого об’єднання на територіях країн-учасниць розгортаються певні види господарської діяльності на особливих пільгових умовах порівняно з іншими країнами. 
Розвиток міжнародних інтеграційних процесів відбувається як на мікро-, так і на макрорівні. 
На мікрорівні цей процес здійснюється на основі динамічного розвитку міжнаціональних виробничих комплексів — <i>транснаціональних корпорацій</i> (ТНК). Цей процес відбувається завдяки взаємодії капіталів окремих великих підприємств (корпорацій) через створення своїх філій за кордоном на основі системи різних економічних угод між партнерами. Горизонтальна інтеграція супроводжується злиттям фірм, які виробляють такі самі або однорідні товари з метою отримання додаткового прибутку від їх реалізації, перш за все в країні базування філії. Вертикальна інтеграція передбачає об’єднання фірм, які функціонують у різних виробничих циклах (виробництво сировини та кінцеве виробництво товару). 
Саме розвиток ТНК створив умови на світовому ринку для олігополістичної конкуренції (таємні змови, лідерство в цінах тощо). Принципи досконалої конкуренції істотно порушуються транснаціональними корпораціями, а їхні антиконкурентні дії не підпадають під національні законодавства щодо обмеження монополії. Ці обставини ставлять слаборозвинені країни й країни з перехідною економікою в невигідне й залежне становище від економічно розвинених країн і ТНК. Транснаціональні компанії багато в чому сприяли та сприяють створенню міждержавної економічної інтеграції, тобто формуванню її на макрорівні.</body>