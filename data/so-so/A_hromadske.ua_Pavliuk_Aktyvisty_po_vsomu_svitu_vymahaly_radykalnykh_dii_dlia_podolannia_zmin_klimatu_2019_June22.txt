<id>A</id>
<author_surname>Павлюк</author_surname>
<author_name>Олег</author_name>
<title>Активісти по всьому світу вимагали радикальних дій для подолання змін клімату</title>
<publ_in>hromadske.ua</publ_in>
<url>https://hromadske.ua/posts/aktivisti-po-vsomu-svitu-vimagali-radikalnih-dij-dlya-podolannya-zmin-klimatu</url>
<publ_part></publ_part>
<publ_place></publ_place>
<publisher></publisher>
<year>2019</year>
<pages></pages>
<length>305</length>
<alt_orth>0</alt_orth>
<errors>заходів для попередження глобального потепління - заходів для запобігання глобальному потеплінню</errors>
<comments></comments>
<body><emphasis>Сотні тисяч молодих людей по всьому світу 29 листопада вийшли на протести, вимагаючи радикальних дій для подолання надзвичайного кліматичного стану.</emphasis>
Учням та студентам довелося пропустити заняття, щоб вийти на акцію з вимогою до урядів країн вжити невідкладних заходів для попередження глобального потепління.
Протести почалися в Австралії, де на початку листопада відбулися масштабні лісові пожежі, в яких щонайменше шестеро людей загинуло, а понад 500 зазнали поранень. Учасники акції виступили проти підтримки урядом країни видобутку вугілля, повідомляє <foreign>Associated Press</foreign>.
Після цього акції розпочалися в інших країнах, зокрема Німеччині, Угорщині, Бельгії, Південній Кореї, Польщі, Великій Британії, Туреччині, Італії, Франції та Іспанії. У деяких із них протести водночас перетворилися на акцію проти «чорної п'ятниці»: на думку демонстрантів через великі знижки люди в цей день купують надмірну кількість речей, що впливатиме на зміни клімату.
Одна з найчисельніших акцій протесту, крім Австралії, відбулася в іспанській столиці Мадриді, де з 2 по 13 грудня буде Кліматична конференція ООН.
В інтерв’ю журналістам протестувальники не приховують: їх надихає приклад 16-річної шведської активістки Ґрети Тунберґ. Напередодні протестних акцій у світі вона закликала всіх долучитися до руху спротиву змінам клімату.
<quote>«Ми не можемо просто сказати, що нам не все одно; ми маємо це показати»</quote>, — написала вона у своєму <foreign>Twitter</foreign>.
Акція протесту відбулася й у Києві. У столиці декілька десятків активістів вийшли під будівлю Кабінету міністрів, щоб привернути увагу до проблеми глобальної зміни клімату.
Раніше Всесвітня метеорологічна організація (ВМО) оприлюднила дані свого моніторингу, згідно з яким збільшення <formula>CO?, азоту та метану в повітрі у 2018 році були вищими середнього рівня. Вплив потепління на клімат довгоживучих парникових газів з 1990 року збільшився на 43%. Близько чверті всіх викидів вуглецю поглинається морями, і така ж кількість — землею і деревами.
Велика Британія, Ірландія, Франція, Аргентина, Португалія та Канада, а також Європейський парламент уже прийняли рішення про оголошення надзвичайного кліматичного стану. Цей вираз уже став словом року за версією Оксфордського словника.</body>