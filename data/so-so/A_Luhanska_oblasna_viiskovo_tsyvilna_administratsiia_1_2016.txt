
29 липня голова Луганської обласної державної адміністрації – керівник обласної військово-цивільної адміністрації Юрій Гарбуз, голова Львівської обласної ради Олександр Ганущин та перший заступник голови Львівської облдержадміністрації Ростислав Замлинський підписали угоду про торгово-економічне, науково-технічне і культурне співробітництво.
Ця угода передбачає співпрацю між областями щодо соціально-економічного та регіонального розвитку, соціального захисту, культурних обмінів, сприяння організації відпочинку й оздоровлення дітей і молоді, зокрема, дітей із сімей внутрішньо переміщених осіб Луганської області.
Також сторони обмінюватимуться досвідом з децентралізації та створення об’єднаних територіальних громад.
Звертаючись до присутніх Юрій Гарбуз наголосив: 
«Користуючись нагодою хочу подякувати всій громаді Львівщини за ваш неоціненний внесок у захист і відновлення української Луганщини. Тривалий час наша область була штучно відмежована від Центральної і Західної України – у політичній, культурній та інформаційній сферах. Кожен подібний проект – це крок до об’єднання країни, подолання штучних перешкод.
Нинішня поїздка луганської делегації на Львівщину – це також досвід: успішних проектів, ефективного міжнародного співробітництва, вирішення проблем на рівні громад. Саме той досвід, що так потрібен Луганщині».
Підписання угоди відбулося на Львівщині в рамках Всеукраїнського проекту «Змінимо країну разом! Децентралізація: нові можливості» з ініціативи Юрія Гарбуза та підтриманого швейцарсько-українським проектом «Підтримка децентралізації в Україні» DESPRO.
Учасники проекту на чолі із заступником голови облдержадміністрації Романом Косинським вже відвідали Полтавську, Вінницьку, Хмельницьку та  Тернопільську області, де обмінялися досвідом процесів децентралізації в країні та впровадження об’єднаних територіальних громад. На черзі – Закарпаття.
