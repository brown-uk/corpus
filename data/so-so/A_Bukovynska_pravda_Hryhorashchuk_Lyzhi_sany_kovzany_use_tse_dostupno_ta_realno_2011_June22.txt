<id>A</id> 
<author_surname>Григоращук</author_surname>
<author_name>Ірина</author_name> 
<title>Лижі, сани, ковзани - усе це доступно та реально</title> 
<publ_in>Буковинська правда</publ_in> 
<url>http://bukpravda.cv.ua/statti/rozsliduvannya/item/4511-%D0%BB%D0%B8%D0%B6%D1%96-%D1%81%D0%B0%D0%BD%D0%B8-%D0%BA%D0%BE%D0%B2%D0%B7%D0%B0%D0%BD%D0%B8-%D1%82%D0%B0-%D1%80%D0%BE%D0%BB%D0%B8%D0%BA%D0%B8-%E2%80%93-%D1%83%D1%81%D0%B5-%D1%86%D0%B5-%D0%B4%D0%BE%D1%81%D1%82%D1%83%D0%BF%D0%BD%D0%BE-%D1%82%D0%B0-%D1%80%D0%B5%D0%B0%D0%BB%D1%8C%D0%BD%D0%BE.html#.X4tOQdAzZPZ</url> 
<publ_part></publ_part> 
<publ_place></publ_place> 
<publisher></publisher> 
<year>2011</year> 
<pages></pages> 
<length>979</length> 
<alt_orth>0</alt_orth> 
<errors>підйомників-підіймачів;в перший раз-вперше</errors> 
<comments></comments> 
<body>Лижі, сани, ковзани та ролики – усе це доступно та реально
<emphasis>Сьогодні буковинці вже не обмежуються пасивним відзначенням новорічно-різдвяних свят, сидячи вдома за столом. Після гучних застіль і кількості вжитої їжі не завадить активний і рухливий відпочинок, тим більше, що вибір місць, де можна відпочити, і у Чернівцях, і в області щороку збільшується. Лижі, сани, ковзани та ролики – усе це доступно та реально, варто тільки спробувати</emphasis>.
Снігу поки що в Чернівцях немає, але на свята нам дуже б хотілося, щоб голі дерева хоч трішки прикрасив пухнастий і лапатий сніжок. А особливо нетерпляче на сніг чекають дітлахи, які мріють випробувати цього року свої санчата, та усі прихильники активного зимового відпочинку й екстремальних видів спорту. Хтось поїде в гори підкорювати небезпечні схили, хтось візьме санки та піде на найближчу гірку зі своїми дітьми або вирушить усією родиною на ковзанку. Останніми роками у місті та за містом побільшало місць, що пропонують такі розваги.
                             <emphasis>На костюм і лижі – 7 тисяч гривень, але можна і зекономити</emphasis>
Розповідає <emphasis>Олег Валерійович</emphasis>, продавець-консультант магазину спортивних товарів на Калинівському ринку: «У нашому магазині нова колекція дуже якісного одягу, що зігріє Вас під час катання на лижах. Придбати костюм з нуля усім охочим обійдеться приблизно у дві тисячі гривень. Якщо купувати окремо штани чи курточку, то – 900-1000 гривень. В основному ми торгуємо визнаними брендами, це фірми <emphasis>«Коламбія»</emphasis>, <emphasis>«Соломон»</emphasis>. Якщо купувати цей же одяг не в сезон, скажімо, в кінці зими чи весною, то можна придбати дешевше відсотків на 30. А якщо наші клієнти бажають придбати ще й лижі, лижні черевики та палиці, то це вартуватиме додатково п’ять тисяч гривень. Тобто за сім тисяч гривень можна цілком укомплектуватися і податися на лижний курорт».
Отже, як бачимо, атрибути лижного спорту – задоволення не з дешевих, але якщо, наприклад, у Вас уже є костюм, то лижі купувати необов’язково, адже за ними треба доглядати та десь тримати, а не у кожного вдома є шафа для додаткових сезонних речей. Тож якщо Ви катаєтеся нечасто, то сміливо вирушайте на найближчу гірку чи трасу у Вашому місті та візьміть лижі напрокат. Для особливо лякливих згодяться і санки, але, як на мене, це вже дитячий пройдений етап, а от якщо наберетеся сміливості та хоч трішки освоїте лижі чи сноуборд, то отримаєте море незабутніх вражень і нові та цікаві знання. А ще інформація для жінок: лижі – дуже енергозатратний вид спорту, адже Вам потрібно не лише спуститися на них з гори, а ще й піднятися разом з лижами нагору, тому такі фізичні навантаження дуже позитивно впливають на фігуру та самопочуття. Я вже не кажу про неймовірні зимові краєвиди засніжених гір, що так приємно споглядати, катаючись на лижних гірських трасах.
                              <emphasis>Хто у гори, а хто – за місто</emphasis>  
Якщо Ви не бажаєте виїздити з міста, то покататися на лижах і санях можна за містом на Цецино, у лижному парку <emphasis>«Горбово»</emphasis>, а ще недалеко від міста (30 хвилин на автомобілі) знаходиться траса комплексу «Сонячна долина». А найближчі гірськолижні комплекси знаходяться у Миговому та на перевалі Німчич у Вижницькому районі. Але якщо у Миговому є професійна лижна школа та великий комплекс з розвагами, то на перевалі Німчич лише невеличка гірка та один пункт спорядження, хоча на території до Ваших послуг готель і ресторан. Але, на жаль, місцевість не так зручно влаштована, як у Миговому. Якщо говорити про проживання у комплексах, то під час свят, звісно, ціни на проживання, прокат і послуги інструкторів значно дорожче, ніж в інші дні. Наприклад, у високий сезон прокат лиж у комплексі «Мигово» – 90 гривень, у низький сезон – 100. Проживання за добу у стандартному номері на двох людей у низький сезон коштує 350 гривень, у високий – уже 400 гривень. Катання з тренером – 130 гривень за годину в низький сезон з однією людиною та 80 гривень для групи, яка складається з чотирьох осіб, у високий сезон така ж година тренувань з інструктором коштуватиме уже 180 гривень.
<quote>«Цього року лижний сезон у «Мигово» відкриємо орієнтовно 27 грудня. Це пізніше, ніж торік, але ми чекаємо низької температури, щоб робити штучний сніг, – розповідає заступник генерального директора відпочинкового комплексу «Мигово» <emphasis>Ярослав Пацарнюк</emphasis>. Родзинкою сезону зими 2011-2012 року у нас є підвищена безпека на трасах і максимальний комфорт для відвідувачів, а також модернізація підйомників, на яких ми встановили нове обладнання і зробили більше пропускних пунктів, щоб люди не стовбичили у довгих чергах»</quote>.
Коментує Гліб, працівник лижного парку <emphasis>«Горбово»</emphasis>: <quote>«Не знаємо, коли розпочнеться у нас лижний сезон, чекаємо снігу. Тільки від того, коли буде сніг, залежить час відкриття гірки»</quote>.   
                                        <emphasis>Ковзанка піднімає настрій і нагадує про дитинство</emphasis>
Якщо Ви в дитинстві так і не ризикнули навчитися кататися на ковзанах, то навіть у 30-40 це реально. Особливо якщо є діти, то варто разом з ними вирушити на ковзанку та згадати дитинство. Ціни на катання доступні – від 45-50 гривень за годину катання. Звичайно, не варто одразу виконувати складні піруети на льодовому майданчику, хоча зрозуміло, що важко в перший раз показати щось достойне, а тому дехто може почуватися «коровою на льоду».
За словами прихильниці активного відпочинку <emphasis>Наталії Гайсенюк</emphasis>, <quote>«варто бути обережними при катанні на ковзанах, адже один необережний крок може коштувати Вам руки чи ноги»</quote>. <quote>«Я вчилася кататися на ковзанах і якось необережно підігнула ногу – стався перелом, – каже <emphasis>Наталя</emphasis>. Кілька місяців пролежала із закритим переломом ноги. Мені навіть робили операцію, тому раджу бути обережними і, можливо, навіть узяти уроки в інструктора перед першим катанням»</quote>.
                                                     <emphasis>Подалі з хати – за кордон!</emphasis>
Проте якщо дуже кортить виїхати за місто та побачити засніжені вершини, то можна поїхати на Закарпаття чи Івано-Франківщину, де уже розпочалася справжня зима. Також цікаві новорічно-різдвяні тури пропонують туроператори до Львова чи Ужгорода, а також можна завжди виїхати за кордон та дізнатися, як відзначають Різдво та Новий рік наші сусіди. Особливо доступні такі новорічні тури у Польщу, Угорщину, Словенію, Словаччину. Але, на нашу думку, в гостях добре, а вдома завжди краще, тим більше, що Новий рік у буковинців завжди вважався святом родинним, адже українці мають свої традиції його святкування. Переконана в тому, що наше місто буде казковим і виглядатиме святково-новорічним у ці особливі дні. Тож головне – набратися терпіння та дочекатися часу загадування бажань!  
</body> 
