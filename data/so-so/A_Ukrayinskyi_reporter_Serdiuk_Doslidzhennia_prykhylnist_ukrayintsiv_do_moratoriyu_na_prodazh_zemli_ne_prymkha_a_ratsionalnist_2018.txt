
Чому більшість українців проти скасування мораторію на продаж землі сільськогосподарського призначення? Багато медіа подають цей феномен як прояв патерналізму, ностальгію за «радянщиною». Але, як свідчать дослідження Інституту аграрної економіки, це спотворена інтерпретація.
Респондентам запропонували відповісти на питання, за яких умов мораторій можна зняти. Виявилося, що більшість (близько 70%) переконані — заборону можна анулювати, якщо належним чином виконати підготовчу роботу.
37,5% вважають, що для цього потрібне повне законодавче та нормативне урегулювання обігу таких земельних ділянок.
19,4% переконані, що необхідно запровадження обмеженого, чітко регульованого обігу земель за участі спеціальних агенцій (на зразок SAFER у Франції, регіональної організації з управління землями (Landgesellschaft) у Німеччині тощо) або земельних комісій, створених на місцях. Повноваження таких комісій поширюватимуться в межах територіальних громад, де знаходиться земельна ділянка.
4,5% бажали б, щоб діяло обмеження розміру землеволодіння однією особою, а також обмеження суб’єктного складу покупців.
І тільки 19,4% впевнені, що все повинно залишитися як є!
Саме крізь призму цих відповідей і потрібно дивитися на інші дані — те, що 58% опитаних за наявних умов проти запровадження купівлі-продажу землі. Ще 7,5% роблять зауваження, що в цілому підтримують цей крок, але сьогодні не на часі. 16,3% кажуть, що бачать в ринку земель і переваги, і недоліки. І тільки 18% підтримують запровадження купівлі-продажу земель.
Все це свідчить про те, що влада просто впритул не бачить реальних інтересів селян, і не збирається їх захищати. Замість того, щоб підготувати юридичне поле, ресурси вкидаються в шалений інформаційний тиск на суспільну свідомість. Натомість громадяни демонструють неочікувану зрілість у своїх судженнях. І це велике інформаційне перекручення, коли раціональність видають за примхи.
