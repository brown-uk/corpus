<id>A</id>
<author_surname_1>Ліщенко</author_surname_1>
<author_surname_2>Мартинюк</author_surname_2>
<author_name_1>Віктор</author_name_1>
<author_name_2>Сергій</author_name_2>
<title>Кінець кріпацтва в Саражинці</title>
<publ_in>Чорноморські новини</publ_in>
<url>http://chornomorka.com/archive/21305/a-880.html/</url>
<publ_part>№ 041 (21305) субота 26 травня 2012 року</publ_part>
<publ_place>Одеса</publ_place>
<publisher></publisher>
<year>2012</year>
<pages></pages>
<length>562</length>
<alt_orth>0</alt_orth>
<errors>більше восьми - понад вісім; задавали запитання - запитували; більше 40 чоловік - понад 40 осіб; на сьогоднішній день - на сьогодні; їх запрошення - на їхнє запрошення; безкоштовно - безплатно</errors>
<comments></comments>
<body>
<b>Справжнє визволення — це коли ми визволяємося самі. 12 травня в історію села Саражинка увійде як день звільнення від кріпацтва. Люди зібрались на збори, про що заздалегідь був попереджений сільський голова. В селі це як свято — збирається вся громада, тому збори мали відбутися на центральному майдані. Питання важливі та болючі: оренда земельних паїв і повернення майна колишнього КСП «Україна» на суму більше восьми мільйонів гривень (за теперішніми цінами!), яке, на думку селян, незаконно привласнило керівництво КСП (колишній керівник — тепер голова РДА В.М. Бабанський). До слова, саме КСП ще не ліквідоване, а майно шляхом підробки документів привласнене. Селяни вважають, що це кримінальний злочин проти громади. Люди більше мовчати не хочуть.</b>
І тут почалося найцікавіше. Зранку в село приїхали міліціянти в кількості 10 осіб на чолі з начальником міліції. На підтримку керівництва ТОВ «Саражинка» прибув цілий десант можновладців з міста на чолі з головою районної ради В. А. Желіховським. Смішно було дивитися на цей «автосалон» із восьми автомобілів різних іномарок. Люди дивувались і задавали запитання: «Невже Желіховський не міг найняти старенького автобуса, щоб привезти більше 40 чоловік підтримки? Ми не маємо за що купувати хліб, бо нема роботи, а вони хизуються на іномарках!».
Влада вирішила терміново провести захід щодо «Народного бюджету». Завдання просте: осоромити організатора зборів, одного з авторів цих рядків — депутата районної ради В. Ліщенка. Селяни-пайовики, не вірячи владі, «яка почує кожного», не захотіли спілкуватися з нею і перейшли на приватне подвір’я (патріотів ще вистачає), поставили гучномовці. Але в селі терміново вимкнули світло (хто це зробив — зрозуміло). Боїться влада людей, ох боїться!
Інтерес до зборів був такий великий, що жінка за 80 років прийшла зі своїм стільцем. Збори вийшли бурхливими, бойовими. Виступ депутата районної ради Віктора Ліщенка палкими промовами підтримали Ніна Гаврилюк, Василь Заремба та інші. Гаряче обговорювалося:
— Чому на сьогоднішній день не виплачено понад 400 тисяч гривень заробітної плати колишнім членам КСП «Україна»? А це — кримінальна справа.
— Чому не виплачено 600 тисяч гривень орендної плати за користування майном? Це — трактори, комбайни, сівалки, плуги та інше.
— Чому незаконно привласнено незавершене виробництво на суму 1 мільйон 800 тисяч гривень? Це — посіви озимих зернових, свині, ВРХ та інше. Адже колишній керівник В. М. Бабанський не є спадкоємцем КСП «Україна» в с. Саражинка.
— Чому договори оренди землі продовжені без відома власників земельних паїв? Підписи підроблені. Як, наприклад, колишнього бухгалтера КСП «Україна» А. І. Градовенко. Всього таких 19 підписів. Хіба це не кримінальна справа?
З обуренням говорили люди про те, що на паї ТОВ «Саражинка» дає по 400 — 700 кг зерна і такого, що навіть кури не хочуть їсти, не кажучи про те, щоб спекти хліб. Солому не дають навіть купити, вони її спалюють. Кроплять поля з літака, а отруту розпилюють й отруюють все навкруги (городи, садки, ставки).
Тож обуренню людей не було меж. Саме тому на їх запрошення приїхали представники нової фірми «Балта-Агроінвест». Інвестори запевнили, що за новими умовами договору на пай буде видаватися сім відсотків сільгосппродукції. Також інвестори беруть зобов’язання безкоштовно орати приватні городи та надавати ритуальні послуги. На запрошення пайовиків села під оплески виступив директор ТОВ «Балта-Агросервіс» В. Ю. Степчук. Його промова була змістовною і патріотичною. Кінець кріпацтву, ми — вільні люди, маємо право віддавати свою землю тому, кому вважаємо за необхідне, і хочемо жити по-новому, — підтримали його виступ селяни.
У кінці зборів було одностайно проголосовано (а це 154 особи) за звернення до Президента України. У зверненні йдеться про проблеми села, незаконні дії колишнього директора ТОВ «Саражинка» В. М. Бабанського та прохання посприяти поверненню вкраденого майна.
</body>