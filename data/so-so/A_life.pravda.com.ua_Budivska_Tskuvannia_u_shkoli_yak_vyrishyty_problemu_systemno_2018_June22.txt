<id>A</id>
<author_surname>Будівська</author_surname>
<author_name>Галина</author_name>
<title>Цькування у школі: як вирішити проблему системно</title>
<publ_in>Українська Правда. Життя</publ_in>
<url>https://life.pravda.com.ua/society/2018/07/4/231876/</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>947</length>
<alt_orth>0</alt_orth>
<errors>унаслідується – наслідується, затребуваною – потрібною</errors>
<comments></comments>
<body><i>Які причини цькування дітей у школі, як батьки та вчителі можуть запобігти такій ситуації або допомогти владнати її, і як системно вирішити проблему булінгу.</i>
Журналістку <b>Мирославу Ільтьо</b> у дитинстві цькували.
Росла у селі на Волині й до завершення місцевої школи почувалася «білою вороною», терпіла знущання однокласників.
<i>– У селі, де кожен знає сім'ю дитини, з кимось у приязних стосунках, з кимось в родинних, а з іншими – в якихось міжусобицях – у таких умовах важко бути просто дитиною, адже ти чиясь дочка,</i> – розповідає вона. 
<i>– Зі мною було так, бо батько родом з Закарпаття і на Волині ніяк інакше, ніж гуцул, не звався. З молодшої школи й до старших класів я була гуцулкою. Це щось на кшталт іншого сорту людей.</i>
Мирослава каже, що зараз це звучить смішно, але в той час почувала себе інакшою.
<picture>
Вирішити проблему з допомогою дорослих було складно, бо глузування вважали чимось звичним: радили «не звертати увагу» та «не провокувати».
<i>– Бути психологом довелося самій собі, бо такого спеціаліста в моїй школі просто не було,</i>– додає вона.
Завершилася історія цькування із завершенням 9-го класу школи у рідному селі й продовженням навчання у сусідньому.
<emphasis>Причина булінгу – у вихованні нетолерантності</emphasis>
Булінг (цькування), як 2014 року сформулювали американські Центр контролю і профілактики захворювань (<foreign>CDC</foreign>) та Департамент освіти – небажана агресивна поведінка, яка повторюється або може повторитися, і в якій нерівне співвідношення сил агресора та жертви.
За визначенням Центру, є два способи булінгу – прямий (у присутності «цільової групи») та непрямий (наприклад, поширення чуток), а також чотири його типи: фізичний, вербальний, реляційний (наприклад, спроби завдати шкоди репутації чи стосункам), пошкодження майна.
Місце, контекст булінгу, як пояснюють американські експерти, можуть бути найрізноманітнішими, в тому числі він можливий і в онлайні.
<picture>
За словами гештальт-терапевтки, викладачки кафедри реабілітаційної психології та психосоматики НПУ ім. М. Драгоманова <b>Оксани Сідун</b>, до подібних ситуацій призводить виховання нетолерантності.
<i>– Самі батьки показують дітям, що вони нетолерантні до будь-кого з якимись особливостями чи потребами. І нетолерантність батьків унаслідується дітьми,</i> – пояснює вона.
<i>– Але діти, оскільки вони менш співчутливі за своєю натурою, проявляють нетолерантність у більш агресивній, ворожій формі.
<b>А цькувати можуть за будь-що: «ти в окулярах», «ти білявка», «ти товстий», «ти худа», «в тебе смішне прізвище» чи ще щось.</b>></i>
Психолог пояснює, що в булінгу є три ролі: агресор, жертва і спостерігачі.
<b>Найчастіше за допомогою звертаються саме спостерігачі, адже лякаються, що теж можуть стати жертвами.</b>
<picture>
Вони розповідають про ситуацію батькам, а ті вже можуть включитися і вирішувати проблему на рівні школи.
Самі вчителі можуть виявитися неготовими, щоб запобігти або допомогти ефективно вирішити проблему.
За словами Ільтьо, в її школі вчителям бракувало таких знань:
<i>– Спілкування, вміння слухати і роз'яснення відмінностей у точках зору – основа здорових стосунків.
У моєму випадку досвіду в будь-якого вчителя було замало, щоби зрозуміти, як та чи інша поведінка характеризує психологічний стан дитини.
А почитати чи пройти якийсь курс, не кажу вже про академічну освіту, де була б відведена належна увага темі виявленню конфлікту в середовищі учнів та рішенням – цього не було.</i>
Крім батьків, на агресивну поведінку дітей впливають і вчителі, додає психолог:
<i>– Вони мають поважати учнів і показувати приклад поваги один до одного та до дитини. Вчителі часто можуть займати авторитарну позицію щодо учнів, а це також може бути причиною розвитку цькування.</i>
Щоби цькування не траплялося, вона радить дорослим учити дітей співчувати одне одному.
<i>– Якщо ж конфлікт стався, його не треба замовчувати: збиратися учасникам і обговорювати усі ролі, що трапилося, як таке явище відбулося…,</i>  – пояснює Сідун.
<emphasis>Що можна вдіяти з цькуванням у школах</emphasis>
Проблема булінгу поширена серед дітей та підлітків по всьому світу.
<picture>
Посилаючись на дані, зібрані дослідницькими мережами <foreign>HbSC</foreign> та <foreign>GSHS</foreign> у 106 країнах світу, у 2014 році Дитячий фонд ООН (ЮНІСЕФ) опублікував звіт.
Там йшлося про те, що підлітки 13-15 років зіштовхувалися з цькуванням по-різному: від 7% дітей у Таджикистані до 74% у Самоа.
За цим дослідженням, у розвинених країнах найменше булінгу серед 13-15 річних в Італії (9%), а найбільше – у Латвії (52%).
<b>В Україні з цькуванням зіштовхувалися 67% дітей 11-17 років</b>, такі дані дослідження ЮНІСЕФ 2017 року,
При цьому 48% з них нікому не розповідали про ці випадки, а 24% – стали жертвами цькування.
Національний центр освітньої статистики США у 2016 році у своєму звіті зафіксував, що кожного п’ятого (20,8%) американського школяра цькували.
<emphasis>За словами міністра освіти і науки Лілії Гриневич, зараз системи запобігання цькуванню в Україні немає.</emphasis>
Першими кроками до її створення вона називає масову публічну кампанію (покликану змінювати нинішню культуру школи), навчання вчителів та шкільних психологів.
Неурядові організації тим часом уже зробили перші кроки у боротьбі з булінгом.
Щоб звернути увагу на можливі наслідки цього явища та що можна вдіяти, аби йому запобігти, ЮНІСЕФ у 2017 році почав інформаційну кампанію проти цькування.
<emphasis>Запустили <foreign>stopbullying.com.ua</foreign> для дітей та дорослих, на якому доступна інформація про цькування, а також поради психолога.</emphasis>
Ще один проект започаткувала ГО «Студена». Команда розробила онлайн-курс для вчителів початкових класів «Недискримінаційний підхід в навчанні».
<picture>
Він стане доступним у липні цього року, триватиме 7 тижнів і торкатиметься, з-поміж іншого, тем прав людини, дискримінації, толерантності, гендерночутливого підходу, цькування на підставі інакшості.
Серед викладачів – експерти з питань прав людини, недискримінації, гендерних питань, критичного мислення.
За словами ініціаторки проекту, голови ГО «Студена» <b>Анастасії Мельниченко</b>, після проведення опитування вчителів щодо бажаних для висвітлення у курсі тем, команда побачила, наскільки важлива проблема цькування для вчителів.
<i>– Найбільш затребуваною темою курсу, як виявилося, стала практична інформація, як протидіяти цькуванню, що, власне, робити,</i> – каже вона. <i>– Це те, з чим вони стикаються щодня у роботі.</i>
<i>Тому в рамках курсу ми розглядаємо, які бувають види булінгу, як цькування призводить до насильства та прихованої дискримінації інакших дітей, які наслідки можуть виникнути у майбутньому, які дії можуть оперативно зробити вчителі та як може вести профілактичну роботу з батьками та дітьми.</i>
У березні організація представила свій проект онлайн-посібника на спільнокошті, і задовго до завершення кампанії зібрала необхідну суму.</body>