Перший заступник Харківського міського голови Ігор Терехов сьогодні, 18 жовтня, провів зустріч з технічними консультантами Фонду розвитку міст України, які презентували проєкт «Держборд мера».

Як повідомив консультант Фонду розвитку міста Києва Владислав Шалений, проєкт являє собою аналітичну систему, до якої підключена вся інфраструктура міста, що дозволяє в режимі реального часу відслідковувати інформацію про роботу всіх міських служб.

«Коли люди звертаються, наприклад, до міського колл-центру, всі їхні заявки зводяться в єдину систему, за допомогою якої мер може в онлайн-режимі подивитися розбивку проблематики конкретної послуги комунального характеру по районах міста, по кожному будинку і окремому мешканцю. Також він може моніторити, чи виконуються вони в термін, і вже на підставі отриманої інформації мер приймає ефективні управлінські рішення», - зазначив Владислав Шалений. 

Експерт повідомив, що подібну аналітичну систему можна запровадити в будь-яку сферу життєдіяльності міста, включаючи моніторинг за електронною чергою у дитячий садок, безпеку міста та ін. 

Ігор Терехов висловив зацікавленість міста у цьому проєкті і підкреслив, що таке рішення дозволить оптимізувати роботу комунальних служб Харкова і підвищити якість послуг, що надаються городянам.

«Завдяки такому програмному забезпеченню ми могли б отримати відкритий доступ до роботи системи міського господарства, починаючи від сфери ЖКГ, закінчуючи охороною здоров'я та освітою. Це дасть можливість відстежувати всі заявки харків'ян, які надходять до служби «15-62», їх виконання і як комунальні служби реагують на побажання людей, для того щоб у подальшому підвищити якість надаваних жителям послуг», - повідомив перший віцемер.

Ігор Терехов також зазначив, що для Харкова було б актуальним за допомогою такої системи отримувати, наприклад, інформацію про підключення до тепла дитячих садків, шкіл і житлових будинків. Він доручив керівництву Департаменту реєстрації та цифрового розвитку розробити технічне завдання з актуальними для міста запитами, на основі якого буде реалізований проєкт «Держборд мера Харкова».
