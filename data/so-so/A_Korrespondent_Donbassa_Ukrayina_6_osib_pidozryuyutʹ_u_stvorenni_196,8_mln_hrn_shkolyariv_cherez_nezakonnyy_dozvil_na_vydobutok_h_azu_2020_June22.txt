<id>A</id>
<author_surname></author_surname>
<author_name></author_name>
<title>Украина → 6 осіб підозрюють у завданні 196,8 млн грн шкоди державі через незаконний дозвіл на видобуток газу</title> 
<publ_in>Корреспондент Донбасса</publ_in>
<url>http://korrdon.info/ukraine/73074-6-osb-pdozryuyut-u-zavdann-1968-mln-grn-shkodi-derzhav-cherez-nezakonniy-dozvl-na-vidobutok-gazu.html</url>
<publ_part></publ_part>
<publ_place>Донецьк</publ_place>
<publisher></publisher>
<year>2020</year>
<pages></pages>
<length>369</length>
<alt_orth>0</alt_orth>
<errors>завідувач-завідувачка; задіяних-залучених; безуспішно-без успіху; задіяні-залучені; неіснуючі-відсутні</errors>
<comments></comments>
<body><emphasis><foreign>Украина</foreign> → 6 осіб підозрюють у завданні 196,8 млн грн шкоди державі через незаконний дозвіл на видобуток газу</emphasis>
31 липня 2020 року НАБУ та САП повідомили шістьом особам про підозру в організації схеми, за якої ТОВ «Аркона Газ-Енергія» отримала право на користування надрами Свистунківсько-Червонолуцького газоконденсатного родовища (Полтавська обл.) за штучно заниженою вартістю. У результаті держава не отримала 196,8 млн грн, які ТОВ мало сплатити за отримання спеціального дозволу на користування надрами.
Серед підозрюваних:
• колишній заступник директора з виробництва, економіки та загальних питань Українського державного геологорозвідувального інституту (УкрДГРІ);
• колишня завідувач сектору геолого-економічної оцінки ресурсної бази нафти і газу відділу геолого-економічної оцінки УкрДГРІ;
• експерт Державної комісії України по запасах корисних копалин (ДКЗ) та директор ТОВ «НВФ «Проект-Нафтогаз»;
• ексдиректор ТОВ «Аркона Газ-Енергія»;
• провідний інженер ТОВ «НВФ «Проект-Нафтогаз»;
• головний інженер ТОВ «НВФ «Проект-Нафтогаз».
Дії всіх шістьох осіб кваліфіковані за ч.2 ст.28, ч.2 ст.364 («Зловживання владою або службовим становищем»), ч.2 ст.28, ч.1 ст.366 («Службове підроблення») та ч.2 ст.28, ч.1 ст.366 КК України.
Коло задіяних у вчиненні злочину не є вичерпним: детективи НАБУ встановлюють інших можливих співучасників схеми.
Як з’ясувало слідство, впродовж 2016 року ТОВ «Аркона Газ-Енергія» неодноразово і безуспішно зверталося до Державної служби геології та надр України за отриманням спеціального дозволу на користування надрами Свистунківсько-Червонолуцького газоконденсатного родовища без проведення аукціону. Однак згодом склад власників компанії змінився — державні та місцеві органи влади переглянули своє ставлення до звернень ТОВ.
У квітні 2017 року Полтавська обласна рада погодила Держгеонадра надання ТОВ «Аркона Газ-Енергія» без проведення аукціону спеціального дозволу на геологічне вивчення родовища. Після цього задіяні особи розподілили ролі і розробили план із заниження суми збору за видачу спеціального дозволу на користування надрами без проведення аукціону. Вони використали неіснуючі показники проєктних видобутків газу і конденсату, капітальних вкладень та експлуатаційних витрат, у тому числі амортизаційні відрахування, у результаті чого встановили початкову ціну продажу спеціального дозволу у 3,8 млн грн. При цьому початкова вартість продажу спецдозволу мала б становити 200,6 млн грн.
Розрахункова різниця між фактично сплаченою вартістю збору та дійсною початковою ціною продажу спеціального дозволу на користування надрами дорівнює 196,8 млн грн, що і становить розмір збитків, завданих державному бюджету України.
Досудове розслідування зазначених фактів детективи НАБУ здійснюють із березня 2018 року. Підставами для початку розслідування стали заява народного депутата України Віталія Купрія та сюжет програми журналістських розслідувань «Схеми».</body>
