Обласна рада заборонила проведення гастрольних заходів, концертів, вистав та інших культурних заходів на території Хмельницької області особам, які публічно підтримують агресію Російської Федерації, окупацію Автономної Республіки Крим та не визнають «ДНР» та «ЛНР» терористичними організаціями. За таке рішення проголосували під час засідання чергової сесії сьогодні, 20 жовтня, 57 обранців.

Депутат Олександр Драган зауважив, що на сьогодні місцеві управління культури не мають механізмів регулювання відвідування міста тих чи інших артистів. Але разом з тим, жоден договір оренди комунальних приміщень не відбувається без погодження голови обласної ради.

«Якщо ж якийсь громадянин в приватний спосіб запросить на корпоратив якогось артиста, тут треба звертатися до громадськості, чи силових органів, чи законодавства, яке дуже розмите. Просто треба чітко нести відповідальність обласній раді, громадськості та небайдужим людям. З власного досвіду, якщо ми знаємо, що виступ якогось артиста викличе суспільне незадоволення, ми спільно з головою облради відмовляємо, незважаючи на втрачені податки», - сказав Олександр Драган.

Як йдеться в рішенні, депутати заборонили проведення гастрольних заходів, концертів, вистав та інших культурних заходів на території Хмельницької області:
1) особам, які публічно підтримують агресію Російської Федерації, окупацію Автономної Республіки Крим та не визнають так звані «ДНР» та «ЛНР» терористичними організаціями, закликають до насильницької зміни чи повалення конституційного ладу або захоплення державної влади в Україні, зміни меж території або державного кордону України, підбурюють сепаратистські настрої, всебічно схвалюють тероризм на території України;
2) особам, які від початку російської агресії на Україні проводять концерти та беруть участь в інших культурних заходах на території окупованої Автономної Республіки Крим та тимчасово окупованих окремих районах Донецької і Луганської областей України, визнавши при цьому наявність незаконного виняткового контролю держави – агресора Російської Федерації над окупованими територіями;
3) особам, які від початку російської агресії на Україні проводять концерти та беруть участь в інших культурних заходах на території Російської Федерації, при цьому публічно не підтримують винятковий суверенітет України над окупованими територіями.

Контроль за виконанням рішення покласти на управління культури, національностей, релігій та туризму Хмельницької обласної державної адміністрації та постійну комісію обласної ради з питань законності, протидії корупції, регламенту, депутатської діяльності та місцевого самоврядування.
