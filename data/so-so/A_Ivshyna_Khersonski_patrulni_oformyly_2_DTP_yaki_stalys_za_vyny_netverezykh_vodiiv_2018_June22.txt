<id>A</id>
<author_surname>Івшина</author_surname>
<author_name>Лариса</author_name>
<title>Херсонські патрульні оформили 2 ДТП, які стались за вини нетверезих водіїв</title>
<publ_in>Газета Постфактум - Херсон</publ_in>
<url>https://postfactum.ks.ua/2018/01/30/%d0%bf%d0%b0%d1%82%d1%80%d1%83%d0%bb%d1%8c%d0%bd%d1%96-%d0%b4%d1%82%d0%bf.html</url>
<publ_part></publ_part>
<publ_place></publ_place>
<publisher></publisher>
<year>2018</year>
<pages></pages>
<length>262</length>
<alt_orth>0</alt_orth>
<errors>дорожньої обстановки - дорожніх умов</errors>
<comments></comments>
<body>Минулої ночі патрульні оформили 2 дорожньо-транспортні пригоди, які стались за вини нетверезих водіїв. Так, вчора близько 20-ї години інспектори отримали виклик про ДТП на розі вулиць Покришева та 49-ї Гвардійської дивізії. На місці поліцейські побачили понівечений Ford Kuga. Патрульні встановили, що водій під час руху не був уважним, не стежив за змінами дорожньої обстановки, не обрав безпечну швидкість і скоїв наїзд на бетонний стовп. Також під час спілкування інспектори помітили в чоловіка ознаки алкогольного сп’яніння. Він визнав, що нещодавно вживав спиртне й погодився пройти огляд за допомогою алкотесту «Драгер» на місці.
Прилад показав результат 1,60 проміле, що у 8 разів перевищує допустиму норму. 31-річний херсонець отримав від поліцейських адмінматеріали за ст. 124 (Порушення ПДР, що спричинило ДТП) та ст. 130 (Керування у стані сп’яніння) КУпАП. Інший екіпаж близько 23-ї години отримав виклик про ДТП на проспекті Ушакова. Заявник повідомляв, що водій Audi A6 напідпитку зачепив його автомобіль Hyundai Accent і намагається втекти.
На місці патрульні побачили зазначені транспортні засоби із характерними механічними пошкодженнями. Інспектори з’ясували, що водій Audi під час руху не був уважним, не дотримався безпечного інтервалу та скоїв наїзд на припаркований Hyundai, а потім – на дерево.
Під час спілкування у 47-річного херсонця поліцейські помітили ознаки алкогольного сп’яніння. Він у встановленому законом порядку відмовився проходити огляд на місці та в медичному закладі.
Також чоловік не мав свідоцтва про реєстрацію транспортного засобу та полісу обов’язкового страхування цивільно-правової відповідальності. На нього патрульні склали адмінматеріали за ст. 124 (Порушення ПДР, що спричинило ДТП), ст. 126 (Керування без відповідних документів) та ст. 130 (Керування у стані сп’яніння) КУпАП. В обох випадках автомобілі евакуювали на арештмайданчик.</body>