<id>A</id>
<author_surname></author_surname>
<author_name></author_name>
<title>У Франківську заборонять стихійну торгівлю, хаотичну рекламу та миття автомобілів на берегах річок</title>
<publ_in>firtka</publ_in>
<url>https://firtka.if.ua/blog/view/u-frankivsku-zaboronat-stihijnu-torgivlu-haoticnu-reklamu-ta-mitta-avtomobiliv-na-beregah-ricok141892</url>
<publ_part></publ_part>
<publ_place></publ_place>
<publisher></publisher>
<year>2017</year>
<pages></pages>
<length>491</length>
<alt_orth>0</alt_orth>
<errors>В Івано-Франківську винесли на громадське обговорення зміни до правил благоустрою міста - В Івано-Франківську винесли на громадське обговорення зміни до правил доброустрою міста; Найбільш поширеними порушеннями у правилах благоустрою є стихійна торгівля - Найбільш поширеними порушеннями у правилах доброустрою є стихійна торгівля; Розробники проекту рішення додали до нових правил благоустрою кілька нових розділів - Розробники проекту рішення додали до нових правил доброустрою кілька нових розділів; Також, за новими правилами з благоустрою - Також, за новими правилами з доброустрою; Проект рішення має пройти погодження у Державній регуляторній службі України - Проєкт рішення має пройти погодження у Державній регуляторній службі України; За словами Ігоря Сенчука, нові правила благоустрою остаточно затвердять в Івано-Франківську не раніше, як за два місяці - За словами Ігоря Сенчука, нові правила доброустрою остаточно затвердять в Івано-Франківську не раніше, як за два місяці; Підприємців зобов’язали до 1 липня привести вивіски у відповідність до порядку розміщення вивісок в місті Івано-Франківську - Підприємців зобов’язали до 1 липня упорядкувати розміщення вивісок в місті Івано-Франківську; На сьогоднішній день це слабка ланка, розкопки закриваються із запізненням - На сьогодні це слабка ланка, розкопки закриваються із запізненням</errors>
<comments></comments>
<body>У Франківську заборонять стихійну торгівлю, хаотичну рекламу та миття автомобілів на берегах річок
У Франківську заборонять стихійну торгівлю, хаотичну рекламу та миття автомобілів на берегах річок
В Івано-Франківську винесли на громадське обговорення зміни до правил благоустрою міста. 
<quote>"Найбільш поширеними порушеннями у правилах благоустрою є стихійна торгівля, хаотичні вивіски, незаконна реклама і розкопки"</quote>, – зазначив перший заступник директора департаменту житлової, комунальної політики та благоустрою Івано-Франківської міської ради Ігор Сенчук.
Чинні правила благоустрою затверджені ще у 2015 році. Відтоді змінилося законодавство, тому чинні правила не забезпечують належного прибирання території міста та утримання об’єктів та елементів благоустрою, пише Курс. 
Розробники проекту рішення додали до нових правил благоустрою кілька нових розділів. Серед них розділ "Роботи, пов’язані з порушенням об’єктів благоустрою". 
Цей розділ регламентує розкопки, які зазвичай проводять комунальні підприємства.
<quote>"На сьогоднішній день це слабка ланка, розкопки закриваються із запізненням. Вдалося регламентувати утримання дозволів. Але все одно треба цей напрямок покращити. Вводиться таке поняття, як "супровід робіт з благоустрою". Цей супровід полягає в тому, що працівник департаменту буде контролювати розкопки від початку робіт до кінця", – пояснив Сенчук. 
Тобто замовник, який має намір виконувати земельні або ремонтні роботи, зобов’язаний укласти з департаментом житлової, комунальної політики та благоустрою Івано-Франківської міської ради договір на супровід робіт під час порушення об’єктів благоустрою. Супровід робіт полягає у веденні технічного нагляду за виконанням робіт, пов’язаних з порушенням об’єкта благоустрою, та робіт, пов’язаних з його відновленням.
"Раніше ми могли притягнути до відповідальності лише за проведення розкопок без ордера, зараз ми вводимо відповідальність за пошкодження інженерних мереж і за пошкодження зелених насаджень. Тобто, якщо при розкопці пошкоджено інженерну мережу, то замовник робіт має її поміняти і відновити"</quote>, – зазначив Ігор Сенчук.
Також є новим розділ, який регламентує встановлення вивісок у місті.
Нагадаємо, 30 грудня виконавчий комітет Івано-Франківської міськради затвердив рішення "Про розміщення вивісок в м. Івано-Франківську". Підприємців зобов’язали до 1 липня привести вивіски у відповідність до порядку розміщення вивісок в місті Івано-Франківську. Однак за позовом прокуратури Івано-Франківський окружний адміністративний суд скасував рішення виконкому про порядок розміщення вивісок в обласному центрі.
Сенчук зазначив, що суд скасував рішення виконкому через недотримання процедури оприлюднення проекту рішення. Тепер порядок розміщення вивісок в Івано-Франківську прописали у нових правилах благоустрою.
Також у правилах з'явився новий розділ "Реклама", який регламентує розміщення зовнішньої реклами в Івано-Франківську. Серед нововведень і розділ "Торгівля".
"Окрім стихійної торгівлі, ми забороняємо прокат веломобілів без відповідних дозволів, а також продаж ритуальної атрибутики на вулицях. Ми хочемо зобов’язати продавати цю атрибутику тільки у приміщеннях", – зазначив Ігор Сенчук. 
Також, за  новими правилами з благоустрою, іванофранківцям заборонять самовільно перекривати стовпчиками та іншими огородженнями міжбудинкові проїзди, а також встановлювати пристрої примусового обмеження швидкості руху.
Є зміни і щодо правил паркування.
<body>"Ми забороняємо паркування транспортних засобів на проїжджій частині під час снігопадів"</quote>, – розповів комунальник.
Також власники транспортних засобів притягуватимуться до адміністративної відповідальності за миття автомобілів  у водоймах міста, на берегах річок, на прибудинкових територіях, зелених зонах та інших не пристосованих для миття автомобілів місцях.
Проект рішення має пройти погодження у Державній регуляторній службі України. Відтак його має затвердити виконком та сесія. За словами Ігоря Сенчука, нові правила благоустрою остаточно затвердять в Івано-Франківську не раніше, як за два місяці.</body>