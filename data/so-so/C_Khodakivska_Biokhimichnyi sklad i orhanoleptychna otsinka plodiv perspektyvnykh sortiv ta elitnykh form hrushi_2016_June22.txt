<id>C</id>
<author_surname_1>Ходаківська</author_surname_1>
<author_name_1>Ю. Б.</author_name_1>
<author_surname_2>Матвієнко</author_surname_2>
<author_name_2>М. В.</author_name_2>
<title>Біохімічний склад і органолептична оцінка плодів перспективних сортів та елітних форм груші (Pirus Communis L.) в умовах північної частини лісостепу України</title>
<publ_in>Журнал «Садівництво»</publ_in>
<url></url>
<publ_part>Випуск 71</publ_part>
<publ_place>Київ</publ_place>
<publisher>Інститут садівництва (ІС) НААН України</publisher>
<year>2016</year>
<pages>108-109</pages>
<length>460</length>
<alt_orth>0</alt_orth>
<errors>консистенцією м’якоті а - консистенцією м'якоті, а;невід’ємною - невіддільною;солодкокислуваті - солодко-кислуваті</errors>
<comments></comments>
<body>
Цінність плодів груші зумовлюється їх товарністю, смаковими якостями та консистенцією м’якоті а також можливостями споживання протягом тривалого часу. Показниками товарності є маса та одномірність, форма, забарвлення і ступінь оржавленості, довжина та гнучкість плодоніжки, відсутність ураження хворобами або його ступінь.
Споживча цінність плодів характеризується їх біохімічним складом. Співвідношення його компонентів обумовлює їх смак як у свіжому, так і переробленому вигляді, а також харчове профілактичне та лікувальне значення.
За смаковою гамою в більшості сортів груші переважає поєднання цукристості і певного типу ароматичності (мускатна, мигдалеподібна і трояндова). Але особливо цінується наявність у смаку легкої кислотності.
Невід’ємною ознакою смакових якостей плоду є консистенція м’якоті. Оптимальною для груші є масляниста соковита м’якоть. Грубозерниста зі значними включеннями кам’янистих конкрецій не оцінюється позитивно навіть за сприятливих показників смаку.
<b>Методика</b>. Дослідження проводили на базі Інституту садівництва НААН України. Плоди сортів груші Вижниця (контроль), Вересневе Дево, Вродлива, Бере Богматко, Китайський ліхтарик та елітної форми 17-103 відбирали в дослідних насадженнях його селекційно – технологічного відділу і визначали в них вміст сухих розчинних речовин, органічних титрованих кислот, цукрів і вітаміну С та виконували дегустації згідно з <foreign>«Методическими рекомендациями проведения исследований по вопросам хранения и переработки плодов и ягод»</foreign>.
<b>Результати</b>. Основну частину плоду груші (97% загальної маси) складає м’якоть, все інше — це шкірочка (2,5%) і насіння (0,4%). Хімічний склад включає вітаміни, вуглеводи, азотисті і пектинові речовини, фенольні сполуки, ряд мікро- та макронеорганічних сполук, а також воду (до 95% маси). Він є досить стійкою, генетично детермінованою ознакою сортів, які його змінами, іноді доволі істотними, реагують на перепади метеорологічних факторів вегетаційного періоду, терміни збирання та зберігання плодів, температурний і газовий режим у процесі останнього.
Сухі речовини сумарно до певної міри визначають вміст у плодах цукрів та кислот. Серед зразків, що вивчалися, найвищий показник сухих розчинних речовин (СРР) (17,0-17,1%) виявлено у Вижниці, Вересневого Дева і Бере Богматко. В інших сортів та елітних форм осінньої групи він був у межах 15,4-16,0% (таб. 1).
Основними видами цукрів у плодах груші є глюкоза та фруктоза. Співвідношення між ними залежить від ступеня зрілості. За нашими даними, найвищим вмістом цукрів характеризуються сорти Вродлива, Вересневе Дево та Бере Богматко (9,3-10,7%), істотно перевищуючи контрольний. Показники загальної кількості цукрів є досить стабільними і не дуже різняться, як між групами осіннього та зимового строків споживання, так і між сортами в них.
Слід зазначити, що смакове сприйняття цукристості плодів не завжди залежить від суми цукрів у м’якоті. На цей показник істотно впливає співвідношення між цукрами та кислотами. Умовно грушу відносять до культур з солодкими плодами, але це поняття дискусійне, оскільки у кращих сучасних сортів її смакова гама включає приємний баланс між цими речовинами, яких у них присутні яблучна та лимона кислоти. Кислотність варіює по сортах і залежить від погодних умов і ступеня стиглості плодів груші. Все більшої популярності набувають солодкокислуваті груші.
За рівнем вмісту органічних кислот у плодах (0,1-0,69%) ця культура значно поступається перед яблунею (0,2-2,5%).
</body>