<id>A</id>
<author_surname>Фтомова</author_surname>
<author_name>Інеса</author_name>
<title>Крим: за крок до катастрофи</title>
<publ_in>Сіверщина</publ_in>
<url>https://siver.com.ua/news/krim_za_krok_do_katastrofi/2011-03-21-7482</url>
<publ_part></publ_part>
<publ_place>Чернігів</publ_place>
<publisher></publisher>
<year>2011</year>
<pages></pages>
<length>610</length>
<alt_orth>0</alt_orth>
<errors>млн. - млн; але, принаймні, вони - але принаймні вони; вирішення проблем - розв'язання проблем; Між тим - Тим часом; в 2011 - у 2011; грн. - грн; кримським урядом розроблена програма - кримський уряд розробив програму; із станом - зі станом</errors>
<comments></comments>
<body>
<b>Крим: за крок до катастрофи
Очисні споруди Керчі та Судака перебувають у катастрофічному стані</b> 
Такої думки дійшли члени робочої групи, створеної для реалізації рішень Комітету з економічних реформ при Президенті України стосовно перевірки технічного стану водовідведення та очисних споруд. 17 березня в Ялті вони взяли участь у нараді, де обговорювалися питання стану, будівництва та реконструкції каналізаційних очисних споруд в АР Крим та Севастополі. У ньому взяли участь радник Президента України Валерій Пустовойтенко, перший заступник міністра регіонального розвитку, будівництва та житлово-комунального господарства України Юрій Хіврич, заступник голови Ради міністрів – міністр регіонального розвитку та ЖКГ Криму Азіз Абдуллаєв, постійний представник Президента України в АР Крим Володимир Яцуба, керівники міністерств та відомств, місцевих органів влади.
Валерій Пустовойтенко прилетів до Криму ще напередодні з тим, аби особисто розібратися в ситуації, побувати на відповідних об’єктах у Сімферополі, Керчі, Феодосії, Судаку, Алушті та інших містах та селищах. За його словами, він уже не перший рік стикається з непростими проблемами водопостачання та водовідведення на Кримському півострові, але нинішній стан деяких очисних споруд вразив навіть його загартовану уяву.
- Більшість очисних споруд були введені в експлуатацію в 60-80-ті роки минулого століття, тобто нараховують щонайменше 30-50 років, - сказав він. – За цей час кардинально змінилося все – техніка та технології, рівень нашого життя та потреби, змінилася наша свідомість. Незмінними залишилися лише ті труби, які скидають відходи прямо в море, причому, не так і далеко від пляжів, на яких відпочивають люди. Наприклад, відходи з Керчі напряму потрапляють до Азовського моря. Чому не реагує санстанція, де поділися екологи? Осторонь відповідальності залишається місцева влада, хоча її прямий обов’язок – забезпечення комфортного та безпечного життя місцевих мешканців та відпочивальників. У той час як навколишня ситуація нагадує шторм, на їхніх водоймах – суцільний штиль.
Валерій Пустовойтенко вважає, що про реконструкцію керченських очисних споруд говорити вже запізно, адже вони практично не підлягають відновленню. Тому більш раціональним буде побудувати новий колектор.
- Проблемна ситуація склалася й у Судаку, - наголосив радник Президента. – Неконтрольована самовільна житлова забудова, яка відбувалася при потуранні місцевої влади, призвела до того, що тут практично не існує нормального водопостачання та водоочищення. Дюкер заходить у море лише на 250 метрів від берега. А в Саках нині щодня очищується 3 млн. кубометрів води, хоча потрібно 12 млн. кубометрів. Влітку розрив між реаліями та потребами зростатиме ще більше. Чи такими мають бути умови в курортних зонах, якщо Крим розраховує на приїзд відпочивальників та туристів!
У багатьох інших містах та селищах очисні споруди теж потребують модернізації, але, принаймні, вони працюють ритмічно і мають ступінь надійності.
- В Алушті та Ялті хороші очисні споруди, - зазначив Валерій Пустовойтенко. – Переконаний, що все залежить від сумлінної роботи місцевої влади. Там, де є відповідальне ставлення і ділова ініціатива, все буде в порядку. Комплексно питанням централізованого водовідведення займається і влада Севастополя, у місті прийнято регіональну Програму каналізування на період 2011-2015 рр., яка, зокрема, передбачає проектування та будівництво 21,85 км мереж каналізації тощо.
Пустовойтенко також зауважив, що вирішення проблем ЖКГ щороку набуває більшої гостроти. Мовляв, суцільне замкнене коло: галузь не стане прибутковою, допоки у неї не прийдуть серйозні інвестори, а вони не прийдуть, доки галузь залишатиметься неприбутковою.
- Аби розв’язати складну ситуацію з водоочисними спорудами у Криму, думаю, необхідною буде допомога українського уряду, бо самотужки кримчани не впораються, - сказав він.
Між тим, Юрій Хіврич повідомив, що на будівництво та реконструкцію каналізаційних очисних споруд в АР Крим та Севастополі в 2011 р. виділено близько 280 млн. грн. з державного бюджету. Планується розробка державної програми модернізації таких споруд. Азіз Абдуллаєв зазначив, що кримським урядом розроблена програма «Екологічно безпечний Крим», яка, зокрема, передбачає впровадження сучасних технологій очищення промислових та побутових відходів, а також утилізації відходів тощо.
Наступного тижня робочі групи познайомляться із станом очисних споруд в Одеській, Херсонській та Миколаївській областях, а 24 березня проведуть нараду в Одесі.
</body>