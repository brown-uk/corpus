<id>I</id>
<author_surname>Бату</author_surname>
<author_name>Дорж</author_name>
<title>Франческа. Повелителька траєкторій</title>
<publ_in></publ_in>
<url></url>
<publ_part></publ_part>
<publ_place>Львів</publ_place>
<publisher>Видавництво Старого Лева</publisher>
<year>2019</year>
<pages>159-164</pages>
<length>1056</length>
<alt_orth>0</alt_orth>
<errors>до черешка - до ніжки; на дольки - на часточки; процес посадки - процес приземлення; біля 1,5 км/с – близько 1,5 км/с; зворотнім курсом – зворотним курсом; Апеніни – Апенніни</errors>
<comments></comments>
<body>
У моєї напарниці є два наркотики — кава й апельсини.
Франческа з вічною чашкою кави в руках — саме такий пам'ятник поставлять вдячні нащадки, якщо Чессіна отримає Нобелівську премію з математики попри те, що математикам Нобелівської премії не дають.
Якщо в руках у дівчини немає кави, значить, вона тримає апельсин. Таке враження, що вона, як метелик, харчується винятково апельсинами. Вона їх їсть на сніданок, ланч і вечерю. Якби я з'їв таку кількість цитрусових за один день, то став би таким же помаранчевим і духмяним. Франческа їх чистить якимось особливим способом. Без ножа і за десять секунд. Робить прокол у тому місці, де апельсин кріпиться до черешка. Потім запускає в дірку один палець, потім два, потім три. А потім якось проникає рукою під шкірку так, що її долоня опиняється між шкіркою і тілом плода. Раз! І лушпайка одним шматком падає на її стіл. Здебільшого та лушпайка потім летить мені в голову. Я багато разів намагався почистити апельсин методом Франчески, проте в мене нічого не виходило.
Розрізання неочищеного плода надвоє, а тим більше на дольки, Франческа називає варварством. Пити апельсиновий фреш — марнуванням продукту, бо апельсинові волокна не менш корисні, ніж сам сік. Чистити помаранч за допомогою ножа — ознака слабкості характеру, а купувати сік «без пульпи» (тобто очищений), то взагалі викидання грошей на вітер.
Франческа каже, що у світі існує понад шістсот сортів і понад тисячу різновидів апельсинів. Італійською «апельсин» буде <foreign>«arancione»</foreign>. До речі, слово «оранжерея» походить саме від апельсина. Бо кількасот років тому в Європі, куди апельсини завезли з Китаю португальці, стали їх вирощувати в скляних будиночках з мікрокліматом. Саме слово «апельсин» означає «китайське яблуко». А китайці розводили помаранчі ще дві з половиною тисячі років тому. В Аргентині є навіть літак, спеціально сконструйований для перевезення апельсинів. Називається він <foreign>«Naranjero»</foreign>.
На роботі Франческа заразила апельсиновою лихоманкою всіх. Баррел їсть апельсини на перервах. Приносить із собою цитрусові і професор Рассел. Полковник заходить на нашу кухню й бере собі зо два апельсини. І Сара МакКарті також.
На першій перерві Франческа виходить надвір погрітися на сонці і їсть апельсини. За перерву вона з'їдає дві штуки. Узимку могла з'їсти чотири. Усі шкірки традиційно летять у мене. Якщо мені вдається зловити шкірку в повітрі, вона летить зворотнім курсом. Якось Франческа промахнулась і влучила в Сару, що стояла одразу за мною (точніше, я вчасно відхилився). Сара у відповідь запустила у кривдницю шкіркою від банана. Шкірка від банана ще має здатність мастити одяг, тож Франчесці того разу не пощастило. А винуватий був хто? Звісно, Джорджіо!
Якось полковник поклав апельсин у кишеню штанів. На традиційній щоденній промові після церемонії підняття прапора весь персонал бази рохкав, тиснувся зі сміху і відвертався, бо апельсин у Вескоттовій кишені створював ілюзію, ніби в полковника у штанях... ну, ви зрозуміли.
Апельсини Франческа приносить на роботу майже щодня. Коли ми приходимо в командний центр, кожного на робочому місці вже очікує персональний фрукт.
Коли я розповів напарниці про Помаранчеву революцію в Україні, Франческа багатозначно зауважила: «Бачиш, Джорджіо, там, де апельсин, там завжди все добре!».
Коротше, оранжевого вам настрою!
Як зазвичай ви називаєте нісенітницю? «Абсурд»? «Абракадабра»? «Мінські угоди»? У нас на базі, а точніше в нашому маленькому і затишному командному центрі, є свій термін — <foreign>«Uno momento»</foreign>. Коли ми отримуємо складне завдання на корекцію або коли Г'юстон надсилає невпорядковані дані, Франческа рубає долонею повітря й вигукує: <foreign>«Uno momento!»</foreign>. «Якесь <foreign>uno momento</foreign>», — бурмоче старший офіцер Баррел, намагаючись розібрати каракулі Трейсі з підрозділу космічного зв'язку. <foreign>«Uno momento»</foreign>, — кажу я, коли роблю помилку в розрахунках і отримую якісь божевільні цифри. «Я слухав учора доповідь доктора Відерстоуна — повне <foreign>«uno momento»</foreign>, — ділиться враженнями професор Рассел. «Ти коли-небудь вслуховувався у тексти <foreign>«The Doors»</foreign>?» — питає мене дружина. «Та там узагалі муть, — відповідаю я, — суцільне <foreign>uno momento</foreign>». Таке ж враження часом буває од перегляду стрічки у Фейсбуці. Про інформаційні випуски деяких українських телеканалів я взагалі мовчу — там узагалі «Санта-Лючія фелічіта».
А ще я от що подумав.
Найкраща ілюстрація до <foreign>«Uno momento»</foreign> — ваш покірний слуга.
Бурят-монгол, що пише українською і живе в США. Сходознавець, що раніше був журналістом, а тепер працює в НАСА. Гуманітарій, що працює з цифрами. Холерик, який вважає себе флегматиком, — <foreign>«uno momento»</foreign> в чистому вигляді. 
Уперше <foreign>SpaceX</foreign> показала, як саме відбувається процес посадки першого ступеня.
Супутник місії <foreign>NROL-76</foreign> — на шляху до орбіти, працювати над його виводом з транспарентної орбіти на постійну закриту ми будемо трохи згодом, а поки я маю вільну хвилинку, покажу і розповім, як це відбувалось.
Традиційно <foreign>SpaceX</foreign> керувала стартом не з командного центру НАСА, а зі свого ЦУП, обладнаного прямо на стартовому майданчику <foreign>PAD39A</foreign>, що розташований на мисі Канаверал, у Космічному центрі Кеннеді.
Причина, з якої наш маленький командний центр у Новій Англії бере участь у таких пусках, в тому, що з нашої позиції найзручніше керувати виводом вантажу на орбіту.
Старт було відкладено на понеділок, бо інженерам <foreign>SpaseX</foreign> здалося, що один сенсор у паливній системі працював некоректно. Один з п'ятисот десяти сенсорів. Але безпека понад усе. Інженерна служба не заспокоїлася, поки не добралася до нещасного сенсора завбільшки як канцелярський маркер. Словом, запуск було призначено на понеділок, на 7:15 ранку.
Отже, старт. Перші три хвилини старту зазвичай найкритичніші. Якщо після завершення маршу першого ступеня все добре, якщо ракета пішла за бар'єр висоти 60 кілометрів, то це вже половина успіху.
На відмітці 2:26 секунди польоту, на висоті 76 кілометрів відбувається відокремлення першого ступеня. Далі перший ступінь за інерцією сягає висоти 113 кілометрів, і з цієї точки починається його шлях на Землю. Усі точки розраховані з точністю до метра. Якщо стається відхилення хоч на 15 метрів — це вже нештатна ситуація. Під час п'ятихвилинного падіння ракети відбувається <foreign>axis-correction</foreign> її орієнтації за допомогою дванадцяти малих двигунів — вони дозволяють утримувати ракету в правильному положенні — соплами вниз.
На сьомій хвилині, на висоті 61 км вмикається головний двигун, який гасить швидкість. У цю мить швидкість падіння становить біля 1,5 км/с.
За 9,5 км від Землі швидкість падає приблизно до 500 м/с.
Коли до Землі залишається метрів 100, знову вмикається головний двигун і швидкість плавно гаситься з 90 м/с до 1 м/с.
І нарешті рівно через 9 хвилин після старту відбувається <foreign>touchdown</foreign>. Величина допустимої похибки становить 50 сантиметрів. Не метр, не два, а 50 сантиметрів! Тобто ракету потрібно посадити на майданчик діаметром чотири метри.
От і все.
Ніколи не зліть сицилійку!
Франческа втратила спокій і рівновагу. І все через макарони. А точніше, через мене. Бо це я сказав, що макарони на Апеніни потрапили з Китаю. Пожартував, звісно.
У перерві, як завжди, мова зайшла про їжу. А оскільки всі питання з піцою ми вже з'ясували, то мова зайшла про макарони.
— <foreign>Pasta!</foreign>
</body>
      
      

