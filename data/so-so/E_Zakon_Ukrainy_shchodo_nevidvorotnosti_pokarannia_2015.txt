Закон України
Про внесення змін до деяких законодавчих актів України щодо невідворотності покарання осіб, які переховуються на тимчасово окупованій території України або в районі проведення антитерористичної операції
(Відомості Верховної Ради (ВВР), 2015, № 10, ст.61)
{Із змінами, внесеними згідно із Законом
№ 1355-VIII від 12.05.2016, ВВР, 2016, № 22, ст.453}
Верховна Рада України постановляє:
I. Внести зміни до таких законодавчих актів України:
1. У Кримінальному процесуальному кодексі України (Відомості Верховної Ради України, 2013 р., №№ 9-13, ст. 88):
1) у частині п'ятій статті 139 слова «який перебуває поза межами України» замінити словами «та оголошення його у міждержавний та/або міжнародний розшук»;
2) у частині другій статті 297-1 та абзаці першому частини третьої статті 323 слова «якщо він перебуває поза межами України» замінити словами «та оголошений у міждержавний та/або міжнародний розшук»;
3) пункт 4 частини другої статті 297-2 викласти в такій редакції:
«4) відомості щодо оголошення особи у міждержавний та/або міжнародний розшук»;
4) у частині першій та абзаці третьому частини третьої статті 297-4 слова «та перебуває поза межами України» замінити словами «та оголошений у міждержавний та/або міжнародний розшук».
2. Статтю 12 Закону України «Про забезпечення прав і свобод громадян та правовий режим на тимчасово окупованій території України» (Відомості Верховної Ради України, 2014 р., № 26, ст. 892, № 27, ст. 905, № 39, ст. 2011) доповнити частиною третьою такого змісту:
«3. Ухилення від явки на виклик слідчого, прокурора чи судовий виклик слідчого судді, суду (неприбуття на виклик без поважної причини більш як два рази) підозрюваним, обвинуваченим, який перебуває на тимчасово окупованій території України, та оголошення його у розшук є підставою для здійснення спеціального досудового розслідування чи спеціального судового провадження в порядку, передбаченому Кримінальним процесуальним кодексом України, з особливостями, встановленими цим Законом.
Вимога про оголошення у міждержавний або міжнародний розшук не поширюється на випадки, якщо вирішується питання про застосування стосовно цих осіб спеціального кримінального провадження».
3. Закон України «Про здійснення правосуддя та кримінального провадження у зв'язку з проведенням антитерористичної операції» (Відомості Верховної Ради України, 2014 р., № 39, ст. 2009) доповнити новою статтею 5 такого змісту:
«Стаття 5. Здійснення спеціального досудового розслідування та спеціального судового провадження стосовно осіб, які перебувають в районі проведення антитерористичної операції
1. Ухилення від явки на виклик слідчого, прокурора чи судовий виклик слідчого судді, суду (неприбуття на виклик без поважної причини більш як два рази) підозрюваним, обвинуваченим, який перебуває в районі проведення антитерористичної операції, та оголошення його у розшук є підставою для здійснення спеціального досудового розслідування чи спеціального судового провадження в порядку, передбаченому Кримінальним процесуальним кодексом України, з особливостями, встановленими цим Законом.
Вимога про оголошення у міждержавний або міжнародний розшук не поширюється на випадки, якщо вирішується питання про застосування стосовно цих осіб спеціального кримінального провадження».
У зв'язку з цим статтю 5 вважати статтею 6.
II. Прикінцеві положення
1. Цей Закон набирає чинності з дня, наступного за днем його опублікування.
{Пункт 2 розділу II втратив чинність на підставі Закону № 1355-VIII від 12.05.2016}
Президент України
П.ПОРОШЕНКО
м. Київ
15 січня 2015 року
№119-VIII