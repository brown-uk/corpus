
Питання легального або нелегального працевлаштування і до сьогодні актуальне у нашому суспільстві. Це завжди вибір – між швидкими і, як може здатися на перший погляд, значними заробітками сьогодні та стабільним, впевненим і застрахованим завтра. Спокушаючись на гроші, з яких не будуть сплачені податки, зупиняються на першому варіанті. Та ніхто не враховує того, що ті ж самі несплачені податки просто підуть до кишені роботодавця.
Звертаємо увагу усіх громадян на важливість нових вимог до страхового стажу при виході на пенсію після прийняття пенсійної реформи.
З 1 січня 2018 року для виходу на пенсію за віком необхідно мати не менше 25 років страхового стажу. З 2028 року, після досягнення віку 60 років, пенсії будуть призначатися за наявності страхового стажу 35 років. Формула розрахунку пенсії залежить від розміру пенсії, від страхового стажу та заробітку. Якщо сума нарахованої заробітної плати менша за мінімальний рівень, страховий стаж становить неповний місяць і обчислюється пропорційно нарахованій заробітній платі. Тому чим більший страховий стаж та заробіток, з якого сплачений єдиний соціальний внесок, тим більша пенсія буде у майбутньому.
<b>35 років стажу — це реально, якщо працювати легально!</b>
Якщо найманому працівнику офіційно виплачується мінімальна заробітна плата, з якої сплачується єдиний соціальний внесок, а решта заробітку видається неофіційно — то з неофіційного заробітку єдиний соціальний внесок не сплачується і, як наслідок, він не враховується для призначення чи перерахунку пенсії, позбавляє права на отримання соціальних пільг та виплат гарантованих державою (допомоги у випадку безробіття, оплати «лікарняного»). Тому людина втрачає значну частку майбутньої пенсії.
Своєчасна і повна виплата заробітної плати працівникам та повна сплата платежів за єдиним соціальним внеском — це обов’язок кожного роботодавця щодо соціального захисту своїх працівників. Тільки офіційно оформлений найманий працівник може відчувати себе соціально захищеним.
Роботодавець, який використовує працю найманих працівників, порушуючи при цьому вимоги трудового законодавства, нехай готується до неприємностей з державними контролюючими органами. Чинним законодавством передбачено фінансову та адміністративну відповідальність до недобросовісних роботодавців.
<b>Фінансова відповідальність</b>
Згідно зі статтею 265 Кодексу законів про працю, юридичні особи та фізичні особи-підприємці, які використовують найману працю, несуть фінансову відповідальність у таких розмірах:
— за фактичний допуск працівника до роботи без оформлення трудового договору (контракту), оформлення працівника на неповний робочий час у разі фактичного виконання роботи повний робочий час, установлений на підприємстві, та виплати заробітної плати (винагороди) без нарахування та сплати єдиного внеску на загальнообов’язкове державне соціальне страхування та податків — тридцятикратний розмір мінімальної заробітної плати (111 690 грн.), встановленої законом на момент виявлення порушення, за кожного працівника, щодо якого скоєно порушення;
— за порушення встановлених строків виплати заробітної плати працівникам, інших виплат, передбачених законодавством про працю, більш як за один місяць, виплата їх не в повному обсязі — трикратний розмір мінімальної заробітної плати (11 169 грн.), встановленої законом на момент виявлення порушення;
— у разі недотримання мінімальних державних гарантій в оплаті праці — десятикратний розмір мінімальної заробітної плати (37 230 грн.), встановленої законом на момент виявлення порушення, за кожного працівника, щодо якого скоєно порушення;
— у разі недопущення до проведення перевірки з питань додержання законодавства про працю, створення перешкод у її проведенні — трикратний розмір мінімальної заробітної плати (11 169 грн.), встановленої законом на момент виявлення порушення;
— у разі недопущення до проведення перевірки (або створення перешкод у її проведенні) з питань фактичного допуску працівників до роботи без оформлення трудового договору (контракту), оформлення працівників на неповний робочий час у разі фактичного виконання роботи повний робочий час, виплати заробітної плати (винагороди) без нарахування та сплати єдиного внеску на загальнообов’язкове державне соціальне страхування та податків — стократний розмір мінімальної заробітної плати (372 300 грн.), встановленої законом на момент виявлення порушення;
— порушення інших вимог трудового законодавства — у розмірі мінімальної заробітної плати (3 723 грн.).
<b>Адміністративна відповідальність</b>
Відповідно до статті 41 Кодексу України про адміністративні правопорушення до посадових осіб підприємств, установ, організацій, незалежно від форми власності, та фізичних осіб-підприємців застосовується адміністративна відповідальність у таких розмірах:
— від 30 до 100 неоподатковуваних мінімумів доходів громадян (далі – НМДГ) (510 – 1 700 грн.) — за порушення встановлених термінів виплати заробітної плати або виплати її не в повному обсязі;
— від 100 до 300 НМДГ (1 700 – 5 100 грн.) – за повторне протягом року вчинення порушення, зазначеного в пункті 1, за яке особу вже було піддано адміністративному стягненню, або ті самі діяння, вчинені щодо неповнолітнього, вагітної жінки, одинокого батька, матері або особи, яка їх замінює і виховує дитину віком до 14 років або дитину-інваліда;
— від 500 до 1 000 НМДГ (8 500 – 17 000 грн.) – за фактичний допуск працівника до роботи без оформлення трудового договору (контракту), допуск до роботи іноземця або особи без громадянства та осіб, стосовно яких прийнято рішення про оформлення документів для вирішення питання щодо надання статусу біженця, на умовах трудового договору (контракту) без дозволу на застосування праці іноземця або особи без громадянства;
— від 1 000 до 2 000 НМДГ (17 000 – 34 000 грн.) – за повторне протягом року вчинення порушення, зазначеного в пункті 3, за яке особу вже було піддано адміністративному стягненню.
<b>Шановні роботодавці!</b>
Закликаємо вас вже сьогодні раз і назавжди покінчити з прихованими формами трудових відносин та дотримуватись в майбутньому вимог чинного законодавства з метою уникнення суттєвої фінансової та адміністративної відповідальності, яка може поставити кінцеву крапку на здійсненні вашої господарської діяльності або значно її похитнути!
<b>Шановні працівники!</b>
Необхідно відстоювати свої конституційні права, вимагати від роботодавців офіційного оформлення трудових відносин та сплати єдиного соціального внеску з усієї суми отриманого заробітку.
Кожна застрахована особа може самостійно перевірити правильність нарахування та своєчасність сплати єдиного соціального внеску своїм роботодавцем, одержати інформацію про нараховану заробітну плату в Реєстрі застрахованих осіб та зарахований страховий стаж
Для цього потрібно звернутися в органи Пенсійного фонду України за довідкою або при наявності електронно-цифрового підпису зареєструватись на Веб-порталі електронних послуг Пенсійного фонду України. Також можливо скористатися новим онлайн-сервісом Пенсійного фонду України для громадян — смс-інформування працівників про сплату за них єдиного соціального внеску та розмір їхнього страхового стажу.
Якщо роботодавець не сплачує податки та внески або іншим чином порушує права працівника – не мовчіть! Звертайтеся з цього приводу до компетентних органів! Не дайте себе ошукати!
<b>Знайте, куди звертатися</b>
Урядова «гаряча» лінія: 1545 цілодобово безкоштовно із стаціонарних та мобільних телефонів.
