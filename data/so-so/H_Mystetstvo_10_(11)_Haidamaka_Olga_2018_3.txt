
Дещо пізніше, ніж у Західній Європі, в Україні на межі століть з’явилися художники-імпресіоністи, які прагнули витончено передати у своїх творах особистісні враження і спостереження. Ці ідеї притаманні творчості Архипа Куїнджі та Фотія Красицького.
Творцем імпресіоністичного пейзажу став Микола Бурачек, ідеї символічного імпресіонізму розвивав Олекса Новаківський.
Якщо імпресіонізм надав змогу відтворити світлоповітряний простір, наситити його багатобарв’ям природних фарб, то модерн став наступним кроком на шляху осягнення закономірностей декоративності.
У живописі модерну поєднались тематичність із декоративністю; пласка барвиста пляма, оконтурена звивистою лінією, стала ознакою художньої форми новоствореного стилю. Картини поєднували в собі килимовість і поетичну сюжетність. Їхні герої вже не нагадували реальний типаж, а були умовними персонажами, носіями уявлень, переживань, передчуттів і вподобань творця картини – художника.
Знаним майстром нового стилю був Федір Кричевський. Він тяжів до синтезованих образів, що народжувалися як плід роздумів художника про долю народу, наслідок його серйозного вивчення народного мистецтва. Триптих майстра «Життя» («Любов», «Сім’я», «Повернення») – це історія селянської родини, яку художник оповідає піднесеною метафоричною мовою.
Школа монументального українського мистецтва початку XX століття була представлена творчістю Михайла Бойчука та його учнів. Вона надихалася формами візантійських ікон, релігійного ренесансу, живописного примітивізму безіменних українських малярів минулих епох. М. Бойчук започаткував новий напрям – неовізантизм, поклавши в його основу органічне поєднання традицій давньоруського іконопису з конструктивними особливостями візантійського живопису. Твори «бойчукістів», зокрема оформлення Київського оперного театру, – перші в усьому радянському мистецтві значні монументальні ансамблі. У цих розписах багато плакатності, помітні сильні впливи традицій ікони, лубка, народних картин, графіки й романтичних настроїв часу. На жаль, багато видатних представників і представниць української художньої спільноти (Михайло Бойчук і Софія Налепинська-Бойчук, Василь Седляр, Іван Падалка та інші) були знищені в часи репресій за «іконописний» формалізм і «буржуазний націоналізм».
Поряд із майстрами, творчість яких ґрунтувалася на реалістичних засадах, виступили художники, які здійснили власну мистецьку революцію, що «потрясла світ» раніше за соціально-політичні зрушення тієї доби. Рішуче відкинувши все традиційно-реалістичне, молоді бунтарі пішли на свідому реформу живописно-пластичної мови. 
Молоді художники, представники українського авангарду, намагалися в нових естетичних формах розв’язати складні проблеми, що поставали перед суспільством. Ідеї, народжені на Заході, на теренах України – у Києві, Одесі, Харкові, – збагачувалися попереднім художнім досвідом, запліднювалися національними здобутками народного мистецтва, яке живило їх традиціями у формотворенні й колористиці. Українські художники прагнули наситити свої полотна барвистістю, почерпнутою з народної творчості. Тут не було прямих стилізацій, проте була ясна, ритмічна мова кольорів, які звучали локально, дзвінко. Таким чином, з’являлися нові стильові напрями, адекватні бурхливій епосі. 
Зокрема, Олександр Богомазов, Давид Бурлюк, Олександра Екстер репрезентували український кубофутуризм. Вони прагнули відтворити на полотні красу не побаченого, а відчутого, змоделювати нову реальність, далеку від звичної об’ємно-просторової основи. Її художній образ складався з певного набору образотворчих знаків – лінії, форми, кольору і площини, які у своїй сукупності мали розкрити внутрішню енергію, силу, ритми світу.
Багато хто із цих художників плідно працював у театрально-декораційному живописі (сценографії). Їм подобалося відтворювати атмосферу певної історичної епохи. Митці писали сцени життя як театралізованої вистави, тлумачили дійсність як суцільний театр, де панувала не повсякденність, а реальність вищого ґатунку. Блискуче виявив себе у сценографії талант Анатолія Петрицького, Олександри Екстер. Мисткиня уславилася своїми ескізами костюмів і декорацій, у яких показала протистояння трагічних нерозв’язаних суперечностей, відчуття неможливості впорядкування світу, трепет перед нескінченним хаосом пристрастей і ворогуючих сил. Яскравою художньою особистістю був Казимир Малевич, творець супрематизму – напряму авангарду, у якому зображення складалося зі сполучень найпростіших геометричних фігур.
