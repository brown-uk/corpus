<id>I</id>
<author_surname>Каторж</author_surname>
<author_name>Ярина</author_name>
<title>Стожар</title>
<publ_in></publ_in>
<url></url>
<publ_part></publ_part>
<publ_place>Харків</publ_place>
<publisher>Країна мрій</publisher>
<year>2017</year>
<pages>7-16</pages>
<length>2007</length>
<alt_orth>0</alt_orth>
<errors>відображати – зображати; достовірно - достеменно; всепоглинаючому – всепоглинальному;  мислячу - розумну; сяючими - сяйнистими; палаючого - пломінкого; відволіклася - відвернулася; сяюча - сяйниста; вистачало, так само, як – вистачало, так само як; сяючу — сяйнисту; при вигляді - від вигляду; до того ж, – до того ж; безцінні – неоціненні; блистіли - блищали; помираючий - людина, що помирала</errors>
<comments></comments>
<body>
Чи задумувались ви колись, як почуваються книги? Коли їх гортають, стирають з них пил, ставлять дбайливо на полиці, або, навпаки, видирають з них сторінки чи й узагалі спалюють. Як почувається книга помираючи?
Мабуть, вона просто зникає. Та й книги взагалі, скоріш за все, не вміють відчувати.
Та якби вміли... Як почувалась би книга, якби з її сторінок змили чорнило і чиясь неждана рука по нечітких залишках рядків почала виводити новий текст? Як почувалась би ця книга, не книга вже, а палімпсест, вмістилище не цілком забутого старого, і недостатньо чиста, щоб чітко відображати нове? Недокнига, недороблена...
Не знаю, як почувалась би книга. Та що відчуває людина-палімпсест — я знаю достовірно.
А все починалось зі світла і чистих сторінок у моїй голові.
Світло сповнювало мене й увесь простір довкола. Я сама була світлом. Я линула в ньому і не бачила його, бо не мала очей. Я відчувала його та водночас була позбавлена відчуттів. Бо я була його іскрою. Клітини мого тіла сяяли, мов зорі. Але їх не було видно — бо зорі видно на темному небі, а не в такому всепоглинаючому сяйві, як те, що оточувало мене. Це світло стирало спогади і жалі, сподівання і надії, мрії та думки. Воно стирало мене — особистість, людину, мислячу і зрячу істоту, годну мати свою думку та прагнення. І розчиняючись у світлі, позбуваючись свого єства, я не відчувала ні страху, ні болю, ні радості. Нічого. Бо почуттів не лишалось.
А тоді прийшов холод. А тоді прийшов біль.
Світло потемніло і змінилось на темряву із сяючими цяточками далеко вгорі. <i>Зорі...</i> прошелестіло десь тихенько слово у мене в голові. Я заморгала і прошепотіла: «Зорі...»
Зір було багато-багато, вони мерехтіли далеко і високо, викликаючи смутні образи великого простору, глибини і чогось палаючого. Але я зовсім скоро відволіклась від зір — мені було незручно і боляче. Я мала тіло і воно було чимось скуте.
<i>Руки...</i>
Я смикнула руками і щось тепле почало стікати з них, коли десятки дрібних гострих часточок вп’ялись в мою <i>шкіру</i>. Тоді розум підкинув слово ноги — і я смикнула тепер уже ногами. Та вони теж були скуті чимось болючим. <i>Спина і голова</i> боліли не менше, а ще вони лежали на чомусь твердому і холодному.
Я зробила різкий ривок усім тілом, та стало тільки холодніше і болючіше.
Тоді прийшли <i>сльози</i>.
Це було так дивно. Я не могла згадати, ким є, та я точно була живою і плакала. Мені було болісно, некомфортно, тіло моє чимось скували, і я не могла вибратись. Відчувала страх і знесилення. І ці останні почуття, а надто острах, примусили мене розкрити губи і промовити слова, які знайшлись десь там, у затертій, замаскованій свідомості:
— На допомогу...
А тоді голосніше, налякана, у відчаї...
— На допомогу!.. Поможіть, будь ласка! На допомогу!
Я сама не пам’ятаю, коли захрипла і замовкла, коли зневірилась, — як раптом серед темряви ночі краєм ока вловила відблиск вогню. Саме вогню — свідомість безапеляційно виділила це слово. То не було сяйво зір. Щось інше. Живіше, ближче, тепліше.
— Допоможіть... — прохрипіла я з останніх сил. І згори, затуливши зірки і чорне небо, з’явилось <i>обличчя</i>.
Маленька сяюча куля на довгій палиці, яку тримала людина в руці, освітлювала незнайомця. <i>Чоловік</i>. Молодий, серйозний. Біляве волосся спадає на чоло. Кольору очей не розрізнити.
— Хто ти?
Дивний звук. <i>Голос</i>. Хвилює і лякає водночас. Я моргнула.
Відповідай. Бо він піде.
— Я не знаю, — прошепотіла я. І звук мого голосу злякав ще більше. — Допоможи мені.
Мій голос сам вирішив говорити не запитаннями і не проханнями.
Це прозвучало, як наказ.
І злякало мене так, що аж памороки забило.
— Прошу... — додала я, побачивши, що незнайомець не поспішає.
— Ти проклята? — спитав він.
— Не знаю.
Я не знала, що означає «проклята». Може, так, а може — ні.
Якусь мить тривала тиша. Мого словникового запасу, з якого я оце здобула всього кілька слів, явно не вистачало, так само, як і фантазії. Я не знала, як його переконати. Мені було страшно, боляче і холодно.
І сльози потекли з новою силою. В обличчі чоловіка щось змінилось.
Він поклав свою сяючу кульку на землю і за мить я почула тріскотіння. А тоді моя права рука стала вільною.
Незнайомець звільняв мене.
Я ледь змогла сісти.
— Як ти? — спитав чоловік.
Я поглянула на свої руки — було видно, що всі вони в подряпинах. Кров стікала зап'ястями і скрапувала додолу. Мабуть, все тіло таке.
Боліло повсюди.
— Погано, — мовила я перше слово, що спало на думку.
— Якщо хочеш жити, потерпи. Ходімо. Сервуси вже недалеко. Вони ще не бачать нас, бо зір їхній гірший, ніж мій, та їхні вогні я вже помітив біля підніжжя пагорба. Треба спускатись іншим боком. Пішли.
Він простягнув мені руку і я без вагань схопилась за неї. Долоня в нього була сухою і теплою, а ще вся в мозолях.
Мене захитало, коли я підвелась, а проте було відчутно, що я ще маю сили іти. Невідомо, хто такі ті сервуси, але внутрішній інстинкт підказував, що краще іти за своїм рятівником.
— Що це? — спитала я, поглянувши на місце, де пролежала довгий час. Вузлуваті пагони з шипами, листям і червоними квітками вкривали всю землю.
— Ми на Трояндовому пагорбі. Ходімо.
Без дозволу вчепившись у руку свого рятівника, я пішла за ним так швидко, як могла. На щастя, він не відкинув мою руку.
Взуття на мені було поганеньке і зовсім не рятувало ноги від гострих трояндових кущів, що повили весь пагорб. Коротка легка сукня, вся подерта через колючки, не захищала від крижаного вітру і нічної вологи. Коли ми спустились з пагорба і побігли травою, що досягала моєму рятівникові шиї, а мене майже цілком ховала, я від несподіванки зойкнула.
Чоловік спинився і я наштовхнулась на нього.
— Що таке? — прошепотів він.
— Холодно. І... недобре.
— Потерпи. Треба минути цей луг і дістатися лісу. Там перепочинемо. Скоро світає. Слід заховатись.
Слово «світає» змусило мою голову смикнутись вгору. Небо, що нещодавно було чорним і всіяним зорями, тепер починало пломеніти. Ця зміна викликала в мене дивовижне піднесення.
— Ти дуже дивна, — мовив чоловік, побачивши, що я усміхаюсь.
— Просто... сонце сходить.
— І викриває нас перед сторонніми очима, — сказав він трохи роздратовано і дещо здивовано.
Ми прямували далі — і чим світліше ставало, тим краще я почувалась. Не фізично, ні. Фізично я відчувала не тільки біль і холод, а й втому та голод, що було дивно, по-новому.
Несподівано, але разом з тим і природно. Та в грудях при вигляді чорних, а тоді сірих, а тоді рожевих небес міцніло відчуття полегкості.
Вже геть посвітлішало, коли ми забігли до лісу.
І я безсило опустилась на траву.
Чоловік сів поряд і прихилився до одного з дерев. Заплющив очі.
Він виявився молодшим, ніж я гадала спершу. Юнак. Біляве волосся до плечей, високі вилиці, овальне обличчя. Високий, худорлявий. Одягнений в усе чорне — шкіряні чоботи, куртку і штани. Через плече — сумка, теж чорна. В руці — палиця з кулькою, яка тепер, при світлі, виявилась цілком прозорою і більше не сяяла.
— А тепер я хотів би, щоб ти розповіла, заради кого я так ризикував.
Я спочатку не зрозуміла, про кого це він.
— Я не знаю. Заради кого?
Хлопець розплющив очі й уважно на мене подивився.
Очі виявились сірими.
— Жартуєш?
Тут до мене дійшло, що мова про мене.
— Я не знаю, — інша відповідь не спадала на думку.
— Не знаєш, хто ти?
— Ні.
— Ім'я?
Я задумалась. Чи можливо не пам'ятати свого імені? Виходить, що так.
— Не знаю. Не пам'ятаю. А тебе як звуть?
Може, мені здалось, та він не тільки замислився, чи варто відповідати, а й ледь усміхнувся.
— Тигран.
— І хто ти, Тигране?
— Я — Шукач.
— І що ти шукаєш?
— Різне. Ось, тебе знайшов.
— Дякую.
Я поглянула на свої руки — вони всі були в подряпинах. Кров запеклась, а шкіра була стягнутою і сухою. Ноги виглядали ще гірше. Пальці аж побіліли від холоду. Я була вдягнена в тоненьке синє платтячко, що тепер радше нагадувало лахміття. На ногах було легесеньке взуття, що складалось із підошви і кількох шкіряних мотузочків.
— Щось ти не по погоді одягнулась. Осінь наступає, за кілька тижнів почнеться сезон дощів. У такому одязі можна запросто застудитись і навіть померти. До того ж, у цих краях дуже мало поселень. Ти пам'ятаєш, як тут опинилась?
— Я пам'ятаю сліпуче світло. А тоді пітьму і зірки в небі. І кущ, що мене скував. Що це таке, там, на пагорбі?
— Там колись творилась велика магія і тепер те місце вважається проклятим. За трояндовим кущем пролягають безкраї Загублені рівнини, де я збирав останні з трав, які можуть знадобитись для виживання взимку. На Загублених рівнинах завше панує холод, тому там дуже мало що росте, а коли все ж може — то це безцінні компоненти для ліків. Цьогоріч зима приходить швидше і вбиває до весни усі рослини. Поспішав, як міг, бо цього року збори були важчими.
– Як ти мене знайшов? – я слухала, що він говорив і не могла швидко зорієнтуватись, зрозуміти, що то за Загублені рівнини, чи що за збір відбувається. Але я намагалась, хоч від мислення голова раптом почала боліти.
– Верхівка Трояндового пагорба на якусь мить засяяла, а тоді знову потемніла. Та я ніби відчув, що там щось сталось. Я тільки сподівався, що сервуси не дістануться туди швидше за мене.
– Хто такі сервуси? Ти їх боїшся.
– Я їх остерігаюсь, – виправив мене Тигран. – Це військові, вони патрулюють кордон, що пролягає трохи південніше звідси.
– Кордон?
– Патрії. Країни, на території якої ми зараз знаходимось. Хоча нам і треба чимшвидше її покинути. Зараз відпочинемо у сховку, а вночі продовжимо рухатись на схід. Завтра ввечері перейдемо кордон.
– Ти береш мене з собою?
– А ти маєш інші плани? – криво всміхнувся Тигран. Він мав сірі очі, що були то теплими і привітними, а то блистіли прохолодою – коли він надто уважно до мене придивлявся.
– Ну, я про них не пам’ятаю, – призналась я. – А чому ти мене береш із собою? Чому врятував?
– Мені цікаво, хто ти. І ти або не брешеш, або ж робиш це так майстерно, що я не можу тебе викрити. Від цього стає ще цікавіше.
– А куди ми підемо?
– У Дикий край. Землі за Патрією. Сервуси бувають там нечасто.
– Чому?
– Звідти важко повернутись. Усе, годі теревенити. Трохи відпочила?
– Трохи, – наголосила я.
– Підводься і ходімо. Тут годину йти ще. Тоді поспиш трошки.
– А їжа є? – наважилась я спитати.
Тигран якусь мить дивився на мене.
– Щось придумаю. Ходімо.
Він простягнув мені руку і допоміг підвестись. Отак, з палицею зі скляною верхівкою і поправивши на плечі велику шкіряну торбу, він пішов уперед. На поясі його висів у піхвах довгий ніж, яким він вночі звільнив мене від пут.
Я попленталась слідом.
Аж раптом через щось перечепилась і впала.
Зойкнувши, поглянула через плече на перешкоду – і нажахано застигла. На землі лежала людина. Вона хрипко дихала, а з грудей її стирчав десяток стріл. Червона кров стікала білою тунікою з нашитою на ній емблемою у вигляді чотирикутної зірки.
– Забилась?
Голос Тиграна наче вирвав мене з реальності на мить. Я моргнула і побачила, що помираючий зник. Зашпорталась я за корінь дерева.
– Що з тобою? Куди ти дивишся?
Я вдивлялась у гілку, але та не мала в собі нічого дивного.
– Я бачила чоловіка. Він помирав, – прошепотіла я.
– Що? – Тигран вперше справді здивувався. А тоді раптом ривком підняв мене за плечі з землі і струснув. – Що ти вигадуєш? Тут нікого немає!
– Але був, – заскімлила я. Було страшно, неймовірно страшно. Від Тигранових пальців, якими він стискав мої плечі, було боляче. Та я раділа, що відчуваю його дотик. Хотілось притиснутись до нього всім тілом. До живого, хай і роздратованого. – Він був у білій туніці. З зображенням чотирикутної зірки.
Тигран навіть перестав мене трясти.
– Пішли звідси. І не падай більше.
– Ти щось знаєш про це?
– Потім.
Ми йшли дуже довго. Хоч, може, то мені так здалось. Очі в мене злипались, тіло судомило від холоду. Хотіла попросити в Тиграна його куртку – але щоразу відганяла нав’язливу думку геть. Мало того, що врятував, то ще й мерзнути через мене буде?
– Думаю, тобі слід помитись, перш ніж ми заліземо до сховку. Ось, – хлопець порився в сумці і дістав звідти білий відріз тканини, – використаєш замість рушника.
– І де я маю помитись? – запитала я, отримуючи в голові такі асоціації: вода, чистота, пара. Лазня.
Лазня?
– Що таке лазня? – спитала я перш ніж Тигран відповів.
Хлопець витріщився на мене.
– Те, що на нас ще довго не чекатиме. Отам, – показав він рукою на кущі неподалік, – тече потічок. Можеш в ньому помитись. Я чекатиму тебе тут. Краще випери свою сукню, вона вся брудна. Ще занесеш хворобу.
– Хворобу? – тупо перепитала я.
– Так, – втомлено мовив хлопець, явно не бажаючи давати жодних пояснень. Виглядав він дещо роздратованим.
Я понуро попленталась до потічка.
</body>