<id>C</id>
<author_surname>Рубан</author_surname>
<author_name>Сергій</author_name>
<title>Другий шанс рідкого фосфору</title>
<publ_in>Журнал Агроном</publ_in>
<url></url>
<publ_part></publ_part>
<publ_place></publ_place>
<publisher></publisher>
<year>2020</year>
<pages></pages>
<length>1070</length>
<alt_orth>0</alt_orth>
<errors> що постачалася американською компанією - яку постачала американська компанія; прибавки врожаю - прирости врожаю; в 2019 - у 2019;
за рахунок – завдяки; передачі ... інформації - передаванні ... інформації; діючі речовини - активні речовини; як то - як-от; В передпосівну обробку - Під час передпосівного оброблення; суцільно-поверхнево - суцільноповерхнево; Незважаючи на - Попри</errors>
<comments></comments>
<body>
<b>Управління фосфатним живленням є однією з ключових проблем у збільшенні врожайності сільськогосподарських культур. А РКД має суттєві переваги в інтенсивному сільському господарстві. Особливо в посушливих умовах. РКД – сучасні, високоефективні масові добрива, які є прямим замінником амофосу та інших гранульованих фосфатних добрив. Перехід на живлення РКД дає змогу економити до 30% витрат на внесення фосфатних добрив. Саме тому близько третини фосфатних добрив у США вносять саме в рідкому вигляді.</b>
<emphasis><b>ВИРОБНИЦТВО РІДКИХ КОМПЛЕКСНИХ ДОБРИВ</emphasis></b>
Виробництво РКД розпочалось в Україні у 80­-х роках. РКД 10:34 вироблялось в Україні за американською технологією з суперфосфорної кислоти, що постачалася американською компанією «Оксідентл петроліум». Український аграрний сектор споживав РКД АРР 10:34 сотнями тисяч тонн за рік. Деякі агрономи ще пам’ятають реальні прибавки врожаю, які вдавалося отримувати навіть за тогочасного рівня аграрних технологій. На жаль, у 90-­х роках технологія виробництва РКД в Україні була втрачена. А досвід використання РКД – забутий. Лише 10 років тому на ринок почали поступово повертатися РКД для стартового внесення. Щоправда, обсяг, у якому їх застосовують, абсолютно не співмірний із реальною потребою агарного сектору в рідких фосфатних добривах. Американська технологія виробництва РКД проста, але потребує високого рівня технологічного оснащення та контролю хімічних процесів. Звичайна ортофосфорна кислота за допомогою високої температури і тиску перетворюється на суперфосфатну (поліфосфатну) кислоту. А з неї за допомогою аміаку синтезуються рідкі комплексні добрива. Насамперед легендарні поліфосфатні РКД АРР 10:34. Саме цю технологію в 2019 році повернула в Україну група УТК «Хімальянс» / BLAU chem.
У представленій схемі виробництва використовуються виключно базові хімічні кислоти й аміак. Жодного розчинення порошків, твердих добрив чи іншого втручання в технологічний процес. Всі технологічні операції здійснює автоматизоване обладнання, а оператор лише контролює параметри за допомогою ЦПУ. За технологією хімічного синтезу компанія UTK BLAU chem може виробляти 179 марок РКД. Зокрема, BLAU phos APP 10:34; 7:23, BLAU start NPK 5:20:5; 0:18:18; BLAU nit NP 16:16; NP 25:6, BLAU синтез NP 8:24 тощо.
<emphasis><b>ПОЗИТИВНІ РИСИ ХІМІЧНИХ РКД</emphasis></b>
Всі РКД BLAU chem мають спільну властивість: вони відповідають якнайсуворішим вимогам щодо якості та стабільності мінеральних добрив. В підсумку компанії, які частково чи повністю перейшли на використання рідких комплексних добрив, отримують економію до 30% на внесенні фосфатних добрив. Це досягається завдяки двом технологічним перевагам РКД, які відсутні у гранульованих добрив: рівномірність і точність внесення за рахунок рідкої форми та пролонгована дія і низькі втрати в ґрунтах. При потраплянні у ґрунт гранул твердих добрив утворюються локалізовані зони з високою концентрацією фосфатів. Навіть за доброго зволоження поживні речовини з цих зон мігрують лише на 1–2 сантиметри. Крім того, рослина не завжди може споживати фосфати безпосередньо. Фосфатіони потрапляють до коренів рослини внаслідок дифузії з масовим рухом води, що витрачається на транспірацію. При низькій вологості ґрунту переміщення фосфору до коріння відбувається особливо повільно. А зони з високою концентрацією солей мінеральних добрив іще більше уповільнюють цей рух. Тому надзвичайно важливо забезпечити рівномірне розподілення фосфатіонів у всьому зволоженому шарі ґрунту, доступному кореневій системі культурної рослини.
Внесення фосфатних добрив у рідкій формі не забезпечує ґрунт додатковою вологою. Але завдяки рідкій формі фосфати краще переміщаються тріщинками і капілярами, що збільшує зону міграції РКД до 7–15 сантиметрів. Таким чином, рівномірність розподілу збільшує доступність для рослини поживних речовин із РКД до 50–85% порівняно з 20–35% доступності ДР із гранульованого амофосу. Особливо добре цю властивість рідких фосфатів помітно в симбіозі з більш рухомими азотними добривами. Оскільки фосфор «контролює» практично всі біохімічні процеси життєдіяльності рослин, своєчасне збалансоване живлення сільськогосподарських культур і азотом, і фосфором має першорядне значення для формування високих врожаїв. Фосфор виконує енергетичну й конституційну функції в рослинах та інших організмах. Він входить до складу багатьох життєво важливих фосфорорганічних сполук, серед яких найбільше значення мають АТФ і нуклеїнові кислоти, які беруть участь практично у всіх біохімічних процесах енергетичного обміну в клітині, передачі спадкової інформації, синтезі ферментів, білків, вуглеводів та інших речовин. Макроергічні зв’язки АТФ є головним отримувачем енергії, що утворюється при фотосинтезі та у процесі дихання клітини, а також основним постачальником енергії, необхідної для здійснення синтезу білків, жирів, вуглеводів і активного надходження елементів живлення в рослини. Важлива роль фосфору у складі фосфатидів – утворення ліпідних цитоплазматичних мембран, які контролюють надходження поживних речовин в рослини.
Другою позитивною рисою РКД є те, що основні марки BLAU phos APP 10:34; 7:23, містять фосфати не лише у швидкодоступній рослинам ОРТО формі, а й у високотехнологічній ПОЛІформі. На відміну від ОРТОфосфатів, які містять лише один атом фосфору, ПОЛІфосфати є пов’язаним ланцюжком з кількох атомів фосфору. Тому поліфосфати майже не зв’язуються мінералами ґрунту та іншими паразитичними споживачами. Механізм пролонгованої дії поліфосфатних РКД BLAU phos нагадує механізм дії КАС. Поліфосфатні ланцюжки вивільняють діючі речовини поступово. Тому термін їх доступності для рослин сягає 5­7 тижнів. Для порівняння: час переходу в недоступну форму ортофосфатів не перевищує 2­ тижнів. А коефіцієнт корисної дії рідко сягає 30-40%.
Для мінімізації втрат фосфорних добрив на основі ортофосфатів необхідне чітке планування норми внесення. Звичайно, слід враховувати індивідуальні умови, в яких застосовується РКД, як то ґрунт, волога, температура, особливості сорту тощо. Позитивними рисами РКД, виготовлених за технологією хімічного синтезу, вважають:
◦ відсутність специфічних вимог до транспортування та зберігання;
◦ низькі технологічні втрати при зберіганні та перевантаженні (менше ніж 1%);
◦ екологічна безпечність; низький сольовий індекс; відсутність вільного аміаку;
◦ рівномірний вміст, що в сукупності з рідкою формою дає змогу гарантувати рівномірне внесення і дозування;
◦ відсутність протипоказань до змішування з більшістю агрохімікатів, мікроелементів, біопрепаратів та інших рідких добрив.
<emphasis><b>ТЕХНОЛОГІЯ ВНЕСЕННЯ РКД</emphasis></b>
Завдяки рідкій формі й одночасному вмісту орто- і поліфосфатів РКД можна використовувати на будь-якому етапі живлення рослин. В передпосівну обробку РКД можна вносити як в рядок, так і суцільно-поверхнево з подальшим загортанням у ґрунт. Норма внесення становить 50–300 кг/га. Разом із посівом РКД можна застосовувати як стартові добрива із внесенням безпосередньо в рядок. Норма внесення – 20–40 кг/га. При цьому бажано уникати контакту добрива і насінини. Незважаючи на те, що сольовий індекс найбільш концентрованого РКД BLAU phos APP 10:34 не перевищує 20 одиниць, потрапляння добрив на насінину може призвести до опіків. Найкращим методом внесення РКД з посівом є використання технології 5 x 5 см, коли рідке добриво вносить на 5 см глибше, або глибше і вбік від насіннєвого ложа. Норма внесення становить 50–150 кг/га. При поверхневострічковому чи внутрішньоґрунтовому підживленні норма внесення РКД має бути 30–100 кг/га. Як заміну КАС можна використовувати РКД NP 16:16. Рідкі комплексні добрива BLAU phos – це класичні фосфатні добрива, що довели свою ефективність як в Україні, так і в усьому світі. Фактичний рівень первинної доступності поживних речовин із РКД вдвічі перевищує доступність поживних речовин з амофосу та інших твердих фосфатних добрив. Тобто при правильній технології внесення вартість одиниці фосфору з РКД виявляється найнижчою серед усіх фосфатних добрив.
</body>
