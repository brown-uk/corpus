<id>A</id>
<author_surname>Дикалюк</author_surname>
<author_name>Маргаріта</author_name>
<title>Електроенергія подорожчає: експерти пояснили, чому тарифи можуть зрости</title>
<publ_in>Gazeta.ua</publ_in>
<url>https://gazeta.ua/articles/economics/_navischo-derzhava-vede-movu-pro-reprivatizaciyu-yakscho-u-neyi-nemaye-na-ce-groshej/940452</url>
<publ_part></publ_part>
<publ_place></publ_place>
<publisher></publisher>
<year>2019</year>
<pages></pages>
<length>443</length>
<alt_orth>0</alt_orth>
<errors></errors>
<comments></comments>
<body>Українці, які споживають менше 100 кВт у місяць, платять 90 коп./кВт. Якщо електроенергії використовують більше, то кіловат обходиться 1,68 грн, розповів <foreign>Gazeta.ua</foreign> експерт Інституту енергетичних стратегій <b>Юрій Корольчук</b>.
<quote>«Тариф діє з 2017-го. За два роки вартість виробництва електроенергії зросла, витрати на видобуток вугілля та зарплати шахтарям збільшилися. Зараз економічно обґрунтована ціна за кіловат становить 1,3-1,4 гривня, якщо споживають до 100 кіловат. Якщо більше — 2,5 гривні»</quote>, - пояснює експерт.
За його словами, поступово електроенергія дорожчатиме. Однак не всі зможуть оплачувати рахунки без допомоги держави. Зараз борги за електроенергію становлять 5 млрд грн.
<quote>«Раніше дешевий тариф був для тих, хто споживає 150 кіловат. Близько 60% домогосподарств вкладалися у норму. Однак її зменшили на 50 одиниць. Частина людей випала з системи і має платити більше. Насправді сьогодні менше 30% споживачів використовують до 100 кіловат електроенергії»</quote>, - порахував Корольчук.
Каже, що постачальник має самостійно вирішувати, кому електричну енергію продавати дорожче, а кому дешевше. Це залежить від обсягів споживання та витрат на доставку електроенергії. Ціна буде меншою для тих, хто купуватиме більші обсяги ресурсу.
За словами енергетичного експерта <b>Марії Яковлєвої</b>, причина подорожчання електроенергії одна — монополії. Треба проводити демонополізацію ринку. Впроваджувати масштабні програми енергомодернізації.
<quote>«З наступного року уряд пропонує продавати електроенергію домогосподарствам, які споживають до 500 кіловат за ціною 1,68 гривня за кіловат. Понад 500 - 2,28 гривні. Однак, у багатьох побутових споживачів, часто без їхньої згоди, встановлені електроплити. Середньостатистична сім'я для приготування їжі витрачає не менше 600 кіловат у місяць. Це понад 1000 гривень. Домогосподарство, яке готує на газу, платить близько 70 гривень. Треба запровадити різні тарифи»</quote>, - каже Яковлєва.
Гроші від подорожчання електроенергії уряд планує направити на фінансування «зеленого тарифу». За ним держава купує у приватних осіб та підприємств електроенергію, вироблену з альтернативних джерел - вітер, сонце.
Марія Яковлєва пояснює, що спочатку фінансування «зеленого тарифу» передбачали за рахунок тарифу на передачу електричної енергії. Однак підприємства через суд відмовилися платити двічі за одну і ту ж електроенергію. Тепер хочуть зобов'язати платити «зелений тариф» Енергоатом та Укргідроенерго. Це призведе до банкрутства цих підприємств. Тому вкотре намагаються перекинути «зелений тариф» на гарантованого покупця. Насправді, це «ляже» на плечі побутових споживачів.
«Люди не захочуть платити додаткові кошти за електроенергію, навіть якщо вона відновлювальна. Більшість навіть не знає, для чого треба сонячні чи вітрові електростанції. В Європі пішли іншим шляхом. Там споживачі обирають, яку електричну енергію купувати. Ті, хто хоче підтримувати шахтарів та видобуток вугілля, перевагу віддають тепловій. Інші — відновлювальній. Остання — дорожча. Однак держава у такому випадку пропонує пільги на газ, чи, наприклад, знижки на заміну вікон на енергоефективні. <quote>«Зелений тариф» переважно фінансує бізнес, а не побутовий споживач»</quote>, - підсумував Юрій Корольчук.</body>

