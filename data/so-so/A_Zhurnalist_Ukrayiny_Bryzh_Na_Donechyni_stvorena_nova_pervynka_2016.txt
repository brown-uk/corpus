Спочатку хотів написати — відновлена, бо колишня Донецька обласна державна телерадіокомпанія була найпотужнішою організацією в нашій спілці. Але це було б неправильно. Тому що зараз це — Донецька регіональна дирекція Національної телекомпанії України. Протягом 60 років обласне телебачення виходило в ефір під різними логотипами. Тепер, я вважаю, він найближчий до людей, і має назву «До ТеБе».

Без перебільшення можна сказати, що сталося відродження, відновлення, перезавантаження, воскресіння творчої організації, яка створила якісний телепродукт «на підвіконні». І це не жарт. Більшість журналістів та операторів працювали на підвіконні за браком меблів, обладнання тощо. З побутовими камерами, диктофонами замість мікрофонів, вони волонтерами виходили на вулиці, на підприємства, їхали в різні куточки області, задля того, щоб робили свою професійну справу.

Після захоплення в Донецьку телевізійного центру проросійськими бойовиками у квітні 2014 року обласне державне телебачення не функціонувало. А коли адресою розташування компанії став Краматорськ, то на збори колективу більш з 250 осіб за штатом, приїхало 15... Всі згадують той час і з сумом, і з болем...

Але ж сьогодні — це амбіційний, талановитий, сміливий, патріотичний, професійний молодий колектив, який прийняв виклик часу. Молоді журналісти звідусіль — тепер ідуть «До ТеБе». Вони стають переможцями професійних конкурсів, виграють гранти, їх запрошують на стажування на провідні телевізійні канали. Не побоюсь стверджувати, що вони в кризовий момент під час війни відновили мовлення державних національних пріоритетів.

Вони продовжують жартувати і нагадують, що тепер можуть будь-де зварити телекашу з сокири... На День Конституції журналісти провели в прямому ефірі цілий день, включаючись з головної студії та центральної площі Краматорська. Такий телемарафон вони провели вже вдруге. Хочеться привітати колег з успіхом та подякувати їм за хорошу роботу.

І ось молода команда телеканалу «До ТеБе» створила свій осередок НСЖУ. Поки в ньому шестеро. Але ж є початок. Очолив первинну організацію професійний журналіст Павло Піскун. Побажаємо колегам успіху, мужності, наполегливості та натхнення.