14 листопада рішенням виконкому міської ради оголошено конкурс на оренду приміщення новозбудованого закладу дошкільної освіти по вулиці Трамвайній, щоб реалізувати пілотний інноваційний проєкт з муніципально-приватного партнерства.

Про це повідомляє департамент в справах ЗМІ Вінницької міської ради.

Будівлю дошкільного закладу на вул. Трамвайній, який збудував інвестор, нещодавно прийняли до комунальної власності територіальної громади. Щоб створити на його базі перший дошкільний заклад у рамках муніципально-приватного партнерства, претенденти серед надавачів освітніх послуг мають перемогти у конкурсі.

«Конкурс абсолютно відкритий. Ми розраховуємо, що створення такого закладу в рамках муніципально-приватного партнерства – з одного боку, продемонструє приватним закладам дошкілля переваги цього проєкту. І в результаті його реалізації – буде зацікавленість таких закладів брати діток із загальної черги, за яких доплачуватиме міський бюджет. А з іншого – це можливість забезпечити додатковими місцями діток, які перебувають у черзі на відвідування садочка. І у них буде можливість навчатись за новаторськими методиками – з використанням цифрових технологій, іноземним мовам та за спеціальними оздоровчими методиками», - каже директорка департаменту освіти міської ради Оксана Яценко. 

Відповідно до умов конкурсу, не менше 20% дітей у новому закладі мають складати маленькі мешканці мікрорайону, які зареєстровані у загальній електронній черзі. У садочку має функціонувати не менше 5 груп, з яких як мінімум одна група - для дітей раннього віку. В цілому заклад повинен прийняти не менше 100 вихованців, але з можливим розширенням до 150 місць.

Також переможець конкурсу зобов’язаний облаштувати нове приміщення обладнанням, устаткуванням та інвентарем для повноцінної роботи.

Орендувати приміщення пропонується на 15 років без права викупу з обов’язковим збереженням цільового призначення як закладу дошкільної освіти. Термін подачі заявок на участь у конкурсі – до 28 листопада 2019 року включно.

Нагадаємо, механізм здобуття дошкільної освіти дітям із загальної черги у приватних закладах затвердив 7 листопада виконавчий комітет міської ради, тим самим започаткувавши муніципально-приватне партнерство у сфері дошкілля.

Серед критеріїв, яким повинні відповідати заклади-партнери проєкту, – здійснення освітньої діяльності на підставі відповідної ліцензії, наявність достатньої кількості педагогічних кадрів, забезпечення належної матеріально-технічною бази. Заклад має використовувати у навчально-виховному процесі програми розвитку дітей, що відповідають вимогам Базового компонента дошкільної освіти, з обов’язковою інноваційною складовою. 

Частину вартості утримання дітей у новому закладі компенсують за принципом «гроші йдуть за дитиною» з міського бюджету. За розрахунок братиметься середня вартість утримання дітей в комунальних садочках. Розмір батьківської плати за малечу із загальної електронної черги не повинен перевищувати встановлені нормативи. Пільгові категорії діток утримуватимуться безкоштовно.

Шляхом співпраці з освітніми закладами приватної форми власності міська влада прагне забезпечити якісну дошкільну освіту для маленьких вінничан та зменшити чергу на зарахування до садочків.
