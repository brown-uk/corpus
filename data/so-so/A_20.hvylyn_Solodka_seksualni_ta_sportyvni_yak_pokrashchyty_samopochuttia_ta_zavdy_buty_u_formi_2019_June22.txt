<id>A</id>
<author_surname>Солодка</author_surname>
<author_name>Ліза</author_name>
<title> Сексуальні та спортивні: як покращити самопочуття та завжди бути у формі</title>
<publ_in>20 хвилин</publ_in>
<url>https://te.20minut.ua/Vin-i-Vona/seksualni-ta-sportivni-yak-pokraschiti-samopochuttya-ta-zavzhdi-buti-u-10976746.html</url>
<publ_part></publ_part>
<publ_place>Тернопіль</publ_place>
<publisher></publisher>
<year>2019</year>
<pages></pages>
<length>1002</length>
<alt_orth>1</alt_orth>
<errors>психо-емоційний- психоемоційний; із - зі</errors>
<comments></comments>
<body>
Спорт позитивно впливає не лише на фізичне здоров’я людини, а  і на її психо-емоційний стан, запевняють експерти. Крім того, пари, які практикують спільні заняття в залі, почуваються більш щасливими та задоволеними. Якщо раніше розумова активність складала невелику частину життєдіяльності людини, і весь свій час вона витрачала на фізичну працю. То нині спорт – лише один із способів урізноманітнити малорухливий спосіб життя. Говорити про користь спорту можна дуже багато, розглядаючи його з різних аспектів. Помірні фізичні навантаження позитивно впливають на репродуктивне здоров’я і чоловіків, і жінок. Крім того, як не дивно, але коли в стосунках застій, спеціалісти радять парам займатися спортом, разом ходити на ранкові пробіжки чи у спортивний зал. Виробляються гормони щастя - Спільні заняття спортом ще більше підвищують рівень ендорфінів в крові - гормонів щастя і покращують настрій, - розповідає психолог Антоніна Богачук. -  Це допоможе підсилити почуття, оскільки пришвидшене серцебиття і дихання на підсвідомому рівні нагадують стан закоханості на початку романтичних стосунків. Тому партнер у очах другої половинки стає ще більш привабливим. Про спорт і його користь для стосунків Тоня знає не лише з теорії. Адже, окрім того, що вона має освіту психолога, тернополянка – ще і сертифікований тренер зі стретчингу та Pole Dance. Вона працює тренером у двох студіях у Тернополі.Тому спорт займає левову частинку її повсякденного життя. До речі, коханий жінки – Віталій – також активно відвідує спортивний зал. Тоня розповіла «RIA плюс» історію свого романтичного знайомства й те, як спорт поєднав два серця. Разом ходять у зал - Ми з коханим познайомились у соцмережах, як це не дивно прозвучить. Вже під час першої зустрічі виявилось, що у нас багато спільних тем для обговорення і багато спільних інтересів, каже вона. - Зокрема - спорт. Ще кілька років тому я займалась у тренажерному залі, та на час знайомства з Віталієм уже сама викладала танці та розтяжку. У свою чергу, Віталій чи не щодня відвідував тренажерний зал і це було значною частинкою його життя. Згодом ми почали ходити в зал разом. Це вносить різноманіття в наше спільне часопроведення, дає можливість разом розвиватися і вдосконалюватися. Зараз Тоня важко уявляє, як це бути поруч з людиною, яка має зовсім протилежні інтереси. Але, як психолог, розуміє, що в будь-якій ситуації закохані можуть іти на компроміс та знаходити спільні захоплення. - Однакові цілі та бажання завжди підживлюють стосунки, - наголошує експерт. - Це і можливість разом проводити час за улюбленим заняттям, і маса спільних тем для обговорення, і спроба розвиватися у певній сфері - відвідування відповідних заходів, семінарів, зустрічей чи змагань. Спорт, на думку психолога, позитивно впливає на стосунки – як процес, так і результат. Гарне, підтягнуте, здорове тіло – величезний плюс, і з цим навряд можна посперечатись. Коханий Антоніни Віталій Смовж по-чоловічому оцінює переваги спортивному способу життя. - Кожен мужчина прагне бачити біля себе красиву жінку. Але не варто забувати, що є категорія чоловіків, яким до вподоби представниці чарівної статі з пишними формами, тому тут все дуже індивідуально, - говорить він. – Особисто мені дуже подобається, що моя дівчина займається спортом разом зі мною. Це і приємне проведення часу разом, і задоволення від результату спортивних тренувань. Я пишаюсь тим, що поряд зі мною йде красива, струнка дівчинка з красивою та спортивною фігурою. Один хоче, другий не хоче Нерідко буває, що один із партнерів захоплюється спортом, тренуваннями у залі, а інший – ні. Тут можуть виникати суперечки та конфлікти, і на це буде кілька причин. - Перша – часопроведення, - додає психолог. - Одному з партнерів може не подобатись, що інший багато часу проводить в залі. Адже, коли людина серйозно взялась за цю справу, тренування будуть мінімум 3-4 рази на тиждень, і кожне заняття буде займати в сумі до трьох годин, разом з дорогою, переодяганням, душем та, власне, тренуванням. А про сумісні ранкові пробіжки і мова не йде, коли важко свою другу половинку підняти зранку з ліжка, щоб побігати разом. Друга причина - харчування. Хто серйозно ставиться до свого захоплення спортом і хоче бачити результат, - буде правильно харчуватись, збалансовано, мінімум 5 разів на день, більше білкової їжі та мінімум солодкого і жирного. Такі нюанси також можуть провокувати суперечки, особливо коли жінка принципово не готує «не корисну» їжу вдома, а чоловіку хочеться смаженої картоплі з жирненьким шматком м'яса на вечерю. Що робити в такому випадку, коли суперечки не уникнути? Підтягнуті – значить, сексуальні Ще одні герої нашої публікації – Оксана і Михайло Розуменки – поділилися секретом того, як спорт став справжнім цілителем у їхніх стосунках. - Коли ми познайомились із Михайлом, він активно ходив у зал кілька разів на тиждень, я не мало такої пристрасті до спорту, - зізнається дівчина. – Спочатку мені було важко усвідомити, де він пропадає кілька разів на тиждень, чому це так важливо, і чому в цей час ми не могли піти в кіно чи просто погуляти разом. Коли в нас почали виникати перші суперечки з цього приводу, то Михайло запропонував піти разом із ним в зал. Оксана каже, що не мала проблем із зайвою вагою, не скаржилась на здоров’я, тому ніяких комплексів у неї не було, але все одно, дивлячись на результати інших відвідувачів залу, вона ніяковіла. - Я спробувала перший раз, виявляється, навіть прес качати у мене виходило не зовсім правильно, і я зрозуміла, що хочу також гарно виглядати, хочу зберегти своє тіло якомога довше у гарній фізичній формі, адже бути підтягнутим – це так сексуально, - наголошує вона. – Тому вже п’ять років я відвідую спортивний зал, ми з коханим правильно харчуємось, у раціоні практично завжди здорова та корисна їжа – багато салатів, овочів, фруктів, білка, мінімум солодкого, смаженого, консервантів. За словами дівчини, здоровий спосіб життя лише покращив її самопочуття. Волосся та шкіра стали більш живими, тіло – стрункішим, і настрій покращився. Тому вона рекомендує всім, хто боїться змін, ризикувати, якщо це піде на користь.   Антоніна БОГАЧУК, психолог: - Мотивувати свою другу половинку можна по-різному. Можна власним прикладом - досить ефективний метод. Коли ви самі щиро захоплені цією справою, то «підсадити» свою другу половинку буде значно легше. До речі, якщо чоловіку можна сказати прямо, що йому не завадило б зайнятись своєю фізичною формою, то з жінками потрібно делікатніше, адже вони більш чутливі натури. Коли власний приклад не допомагає, то жінок покращити свою фігуру можна мотивувати покупкою нового красивого одягу, фотосесією, поїздкою на море тощо.
</body>