Організм людини — система структур, організованих за ієрархічним принципом (клітин, тканин, органів і систем органів), що функціонує як єдине ціле завдяки міжклітинним, нервово-гуморальним та імунним формам регуляції.

Під системою в науці розуміють єдність, утворену з багатьох елементів, які знаходяться у закономірних відношеннях та зв’язках один з одним. Ієрархічною називаються система, складові частини (елементи) якої характеризуються поступовим ускладненням (від більш просто організованого до більш складного). Ієрархічний принцип дозволяє виділити в природі окремі рівні організації живої матерії. Рівень організації — місце біологічної структури (структур) в системі органічного світу. Кожний організм складається з дискретних (відносно відокремлених) одиниць попередніх, підпорядкованих йому рівнів організації, і одночасно сам є дискретною одиницею, яка входить до складу систем більш високого рангу (наприклад, тканина складається з клітин та їх похідних, але сама є складовою органу).

Основною структурно-функціональною одиницею організму людини, як і будь-якого іншого організму, є клітина. Клітини та їхні похідні (наприклад, міжклітинна речовина) утворюють тканини. Взаємодія тканин різних типів в певній ділянці організму забезпечує формування органів. З органів формуються системи органів, а з систем органів — цілісний організм (мал. 1).

Таким чином, організм людини представлений декількома рівнями організації. Властивості кожного вищого рівня організації ґрунтуються на властивостях нижчих рівнів, але властивості вищого рівня не є механічною сумою властивостей нижчих рівнів. Іншими словами, при переході на кожний наступний рівень організації виникають якісно нові властивості біологічної системи.
