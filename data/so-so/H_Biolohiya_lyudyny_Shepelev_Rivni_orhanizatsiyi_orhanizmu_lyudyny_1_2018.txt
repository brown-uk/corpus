<id>H</id>
<author_surname_1>Шепелєв</author_surname_1>, <author_surname_2>Груша</author_surname_2>,
<author_surname_3>Плиска</author_surname_3>
<author_name_1>Сергій</author_name_1>, <author_name_2>Михайло</author_name_2>, <author_name_3>Олександр</author_name_3>
<title>Біологія людини</title>
<publ_in>Рівні організації організму людини: клітина, тканина, орган, система органів</publ_in>
<url></url>
<publ_part></publ_part>
<publ_place>Київ</publ_place>
<publisher>Кондор</publisher>
<year>2018</year>
<pages>4-5</pages>
<length>213</length>
<alt_orth>0</alt_orth>
<errors>знаходяться - перебувають; більш просто - простіше; більш складного - складнішого; більш високого - вищого; їх похідних - їхніх похідних</errors>
<comments></comments>
<body>
<b>Організм людини — система структур, організованих за ієрархічним принципом (клітин, тканин, органів і систем органів), що функціонує як єдине ціле завдяки міжклітинним, нервово-гуморальним та імунним формам регуляції.</b>
Під <b>системою</b> в науці розуміють єдність, утворену з багатьох елементів, які знаходяться у закономірних відношеннях та зв’язках один з одним. <b>Ієрархічною</b> називаються система, складові частини (елементи) якої характеризуються поступовим ускладненням (від більш просто організованого до більш складного). Ієрархічний принцип дозволяє виділити в природі окремі <b>рівні організації живої матерії. Рівень організації — місце біологічної структури (структур) в системі органічного світу. Кожний організм складається з дискретних</b> (відносно відокремлених) одиниць попередніх, підпорядкованих йому рівнів організації, і одночасно сам є дискретною одиницею, яка входить до складу систем більш високого рангу (наприклад, тканина складається з клітин та їх похідних, але сама є складовою органу).
Основною структурно-функціональною одиницею організму людини, як і будь-якого іншого організму, є <b>клітина</b>. Клітини та їхні похідні (наприклад, <b>міжклітинна речовина</b>) утворюють <b>тканини</b>. Взаємодія тканин різних типів в певній ділянці організму забезпечує формування <b>органів</b>. З органів формуються <b>системи органів</b>, а з систем органів — цілісний <b>організм</b> (мал. 1).
Таким чином, організм людини представлений декількома <b>рівнями організації. Властивості кожного вищого рівня організації ґрунтуються на властивостях нижчих рівнів, але властивості вищого рівня не є механічною сумою властивостей нижчих рівнів.</b> Іншими словами, при переході на кожний наступний рівень організації <b>виникають якісно нові властивості біологічної системи</b>.
</body>