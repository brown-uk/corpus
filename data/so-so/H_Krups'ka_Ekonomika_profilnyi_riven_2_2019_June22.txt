<id>H</id>
<author_surname>Крупська</author_surname>, <author_name>Лариса</author_name>, <author_surname_1>Тимченко</author_surname_1>, <author_name_1>Ірина</author_name_1>, <author_surname_2>Чорна</author_surname_2>, <author_name_2>Тетяна</author_name_2>
<title>Економіка (профільний рівень)</title>
<publ_in></publ_in>
<url>https://drive.google.com/file/d/1LKW5j2srx4bLwOpXSrbOMIopOvwyJJEI/view</url>
<publ_part></publ_part>
<publ_place>Харків</publ_place>
<publisher>Ранок</publisher>
<year>2019</year>
<pages>9-10</pages>
<length>574</length>
<alt_orth>0</alt_orth>
<errors>продукти харчування - харчові продукти</errors>
<comments></comments>
<body><b>§2. Види підприємництва: виробниче, комерційне, посередницьке, фінансове. Підприємництво в інформаційній сфері</b>
Усе різноманіття підприємницької діяльності можна класифікувати за різними ознаками: за видом діяльності, формами власності, організаційно-правовими формами, метою діяльності, розміром тощо. Кожна класифікація дає можливість проаналізувати характерні ознаки тієї або іншої форми підприємницької діяльності, її переваги й обмеження.
За видом (або призначенням) підприємницьку діяльність можна поділити на виробничу, комерційну (торговельну), посередницьку, фінансову (фінансово-кредитну) та підприємництво в інформаційній сфері.
<b>Виробниче підприємництво</b> — це процес господарювання з виробництва товарів, виконання робіт і надання послуг, що здійснюється у сфері матеріального виробництва. Воно класифікується залежно від галузі господарської діяльності на промислове, будівельне, сільськогосподарське тощо. Відповідно виділяють підприємництво за підгалузями. Наприклад, у сільському господарстві організують підприємницьку діяльність у напрямку розведення великої рогатої худоби, птахівництва, вівчарства або вирощування зерна. Виробниче підприємництво з державної точки зору є визначальним, тому що саме в цих підприємствах здійснюється випуск продукції виробничо-технічного призначення й товарів масового споживання, необхідних для домогосподарств, фірм і держави загалом.
Прикладами виробничого підприємництва можуть бути харківське підприємство «Турбоатом», дніпропетровська меблева фабрика «Прогрес», компанія з виробництва молочних продуктів «Галичина» тощо.
<b>Комерційне</b> підприємництво характеризується насамперед тим, що визначальну роль тут відіграють товарно-грошові та торговельно-обмінні операції, тобто операції та угоди з купівлі-продажу або перепродажу товарів і послуг.
Комерційна справа доцільна, якщо вона забезпечує чистий прибуток щонайменше 20%. Така жорстка вимога зумовлена високим рівнем ризику, характерним для комерційної діяльності.
Прикладів комерційного підприємництва можна навести безліч, тому що з ним ми маємо справу щодня, купуючи продукти харчування, ліки, одяг тощо.
<b>Посередницьке підприємництво</b> — це підприємництво, у якому підприємець не виробляє і не продає товар, а виступає як посередник, що пов’язує людей, фірми в процесі товарного обміну, у товарно-грошових операціях. Головне завдання діяльності посередника — поєднати дві зацікавлені у взаємній угоді сторони. Посередницькі фірми можуть надавати також інформаційні, консультаційні, маркетингові послуги, а їхніми агентами є брокери, маклери та дилери. Крім суто брокерських операцій, посередницька фірма може здійснювати торгівлю на власний розсуд. В Україні починає створюватися система посередництва, що ґрунтується на попередніх замовленнях (одним із її проявів є ф’ючерсна угода). За надання таких послуг підприємець отримує прибуток.
Посередницьке підприємництво набуває все більшого поширення в ринковій економіці. Його представниками є установи та окремі особи, які посідають проміжне місце між підприємцем і споживачем.
<b>Фінансове підприємництво</b> є особливим видом комерційного підприємництва. Об’єктом купівлі-продажу в цьому разі є дуже специфічний товар — гроші, іноземна валюта, цінні папери (акції та облігації). По суті, підприємець має справу з продажем одних грошей за інші.
Для організації фінансового підприємництва створюють спеціальні організації: комерційні банки, фінансово-кредитні компанії (кредитні спілки), фондові, валютні біржі тощо.
З урахуванням специфіки та особливостей ринку фінансових послуг фінансове підприємництво здійснюється на таких ринках: цінних паперів, банківських послуг, страхових послуг тощо. Активними агентами на цих ринках стають комерційні банки, фондові біржі, підприємства, організації та навіть окремі громадяни-підприємці.
Фінансова угода доцільна, якщо за її тривалості до одного року розрахунковий прибуток становить щонайменше 5% обсягу угоди. Для більш тривалих угод частка прибутку підвищується (до 10—15%).
<b>Підприємництво в інформаційній сфері</b> останнім часом набуває дедалі більшого розвитку. Інформаційний бізнес виник у країнах Заходу наприкінці 1960-х рр., у 1970-ті рр. він сформувався як самостійна галузь, а в 1980-ті рр. став одним із найбільш багатогалузевих комплексів із власною інфраструктурою. За рівнем зайнятості в багатьох країнах (зокрема в США, Японії) інформаційне виробництво перевищило матеріальне.
В інформаційному обслуговуванні існують підприємницькі структури всіх видів діяльності — від створення програмного забезпечення, обробки та роботи з базами даних до технічного обслуговування та ремонту комп’ютерної техніки й посередництва під час її продажу. Світова практика також свідчить, що перспективною для цієї підприємницької діяльності є надання оперативної статистичної, комерційної та правової інформації.</body>