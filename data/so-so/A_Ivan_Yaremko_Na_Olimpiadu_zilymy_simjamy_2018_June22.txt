<id>A</id>
<author_surname>Яремко</author_surname>
<author_name>Іван</author_name>
<title>На олімпіаду цілими сім'ями</title>
<publ_in></publ_in>
<url>https://wz.lviv.ua/article/365992-na-olimpiadu-tsilymy-simiamy</url>
<publ_part></publ_part>
<publ_place></publ_place>
<publisher></publisher>
<year>2018</year>
<pages></pages>
<length>584</length>
<alt_orth>0</alt_orth>
<errors></errors>
<comments></comments>
<body>На Олімпіаду - цілими сім'ями
Сестри Брандт грають у Пхенчхані в хокей за різні збірні: Ганна за США, Марісса - за Корею
Серед майже трьох тисяч спортсменів, які приїхали на зимову Олімпіаду-2018 до Пхенчхана, є п'ять сімейних дуетів і навіть два сімейні тріо. У цьому списку є й представники України, сестри Семеренко. Віта й Валентина – відомі біатлоністки, олімпійські чемпіонки Сочі-2014 у естафеті. Біатлон взагалі вирізняється сімейністю: аж чотири родини мають на Іграх у Південній Кореї своїх представників у цьому виді.   
Норвегію представляють у біатлоні два славні брати Бьо, Тар’єй і Йоганнес, причому молодший Йоганнес уже встиг здобути золоту медаль, а норвезькі естафети з братами Бьо претендують на найвищі нагороди. Французький біатлонний дует, Мартен і Сімон Фуркади, теж повезе додому олімпійське «золото», яке здобув найкращий останніми роками  батлоніст світу, Мартен Фуркад. Не такі титуловані, але добре знані у біатлонному світі три сестри Гаспарін  зі Швейцарії – Аїта, Еліза і Селіна. Найстарша Селіна здобула чимало нагород, зокрема “срібло» в індивідуальній гонці на Олімпіаді-2017.
У турнірі з фігурного катання виступає американська танцювальна пара - сестра і брат, Майя та Алекс Шибутані. Вони ще не дотягнули до олімпійського п’єдесталу, але показали зрілу майстерність, що обіцяє їм у майбутньому високі результати.
У керлінгу Велику Британію представляють Ів Мерхед з братами Івом і Томасом. Ще їхній батько Гордон Мерхед був чемпіоном Європи і виступав на Олімпіаді 1992 року в Альбервілі, де керлінг був представлений як презентаційний вид. Донька Гордона, Ів Мерхед,  чотири роки тому здобула олімпійську бронзову нагороду.
Та найцікавішим є дует сестер, Марісса і Ганна Брандт. Вони грають у хокей, але за... різні збірні: Марісса за Корею (у Пхенчхані у жіночому хокеї виступає об'єднана команда Південної Кореї і КНДР),  а Ганна - за США. Американська родина, Робін і Грег Брандти, довго не могли мати дітей, тож вирішили удочерити маленьку дівчинку Маріссу з Кореї. Повернувшись додому, Робін довідалася, що вагітна, і через одинадцять місяців народила дівчинку Ганну. Сестри зростали, займалися спортом, зокрема популярним в американських школах хокеєм. Виросли до рівня збірної, але Марісса вирішила виступати за країну, де народилася, – Корею. Отак і грають на олімпійському майданчику за різні команди, а потім поїдуть разом додому.
Зрештою, виступи рідних за команди різних країн вже не є винятком. У Пхенчхані міг виступати сімейний дует олімпійських чемпіонів - Дарія Домрачева з Білорусі та легендарний (3 олімпійські нагороди)  Оле-Ейнар Бйорндален із Норвегії. Але Оле-Ейнар не потрапив  до команди... А на Олімпійських іграх 2016 року в Ріо-де-Жанейро сімейна пара, Ештон Ітон і Бріанна Тейсен-Ітон, вдало виступила у легкоатлетичному багатоборстві. Десятиборець Ештон приніс золоту медаль для США, а Бріанна – бронзу в семиборстві  рідній Канаді. Та навіщо далеко ходити: львівська сімейна пара борців вільного стилю,  Марічка та Андрій Стадники, здобували свої срібні медалі 2008 року в Пекіні під різними прапорами: Марічка для Азербайджану, Андрій для – України.
Любителям футболу добре відоме прізвище Боатенг. Брати з Гани досягли високого класу і грали за клуби німецької Бундесліги: старший Кевін-Прінс – за «Шальке», а молодший Жером – за «Баварію». На  чемпіонаті світу 2014 року в Бразилії Жером став чемпіоном світу у складі Німеччини, а Кевін-Прінс обмежився виступом у груповому турнірі за Гану.
А тим часом...
Мабуть, не звернули б особливої уваги на подружню пару російських керлінгістів, Анастасію Бризгалову й Олександра Крушельницького (у Пхенчхані здобули “бронзщу” серед змішаних пар), якби не «вдалий» допінг-контроль партнера. У нього виявили заборонений препарат - мельдоній. Крушельницький уже віддав свою медаль і покинув Олімпійське селище, заявивши, що допінгу не приймав. Підозрює, мельдоній йому підсипали заздрісні колеги по збірній “олімпійських атлетів із РФ”... Чи відберуть медаль у Бризгалової, наразі не відомо.</body>