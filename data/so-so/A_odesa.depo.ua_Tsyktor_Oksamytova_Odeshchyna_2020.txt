Оксамитовий сезон в Одеській області – це більш доступні, ніж влітку, ціни та лагідне осіннє тепло.

Літо позаду, позаду нестерпна спека, навала туристів й гамір метушливих вулиць. На зміну звичайному туристичному сезону приходить всіма обожнюваний оксамитовий. Портал Depo.Одеса поцікавився, де можна відпочити в Одесі та за містом восени й скільки це коштуватиме.

Одеса

Приїхати на відпочинок до Одеси восени – слушна думка. Сонячні дні не полишають місто щонайменше до середини жовтня, море тішить теплими хвилями, а численні парки стають найестетичнішими фотозонами. Також з приходом осені значно знижуються ціни на оренду житла в місті. В цей період чи не кожний може знайти для себе варіант по кишені. Якщо планується відпочинок усією сім’єю або компанією друзів, то доцільно буде подумати про оренду приватного будинку. В середньому така забаганка обійдеться в 1500 гривень за добу.

Є варіант зекономити й винайняти звичайну квартиру. Якщо докласти зусиль, можна знайти однокімнатну в Одесі від 350 гривень на добу. Двокімнатна обійдеться в середньому 750 гривень, а більш просторі трикімнатні – від 1000 гривень.

Гарна ідея для економії – хостели. В центрі Одеси й біля моря такі можна знайти на будь-який смак. Ліжкомісце обійдеться в ціну від 160 гривень за ніч. Проте туристам, котрі розраховують на відпочинок за таку суму, потрібно бути готовим до численних сусідів по кімнаті. Одно- та двомісні номери в хостелах коштуватимуть близько 800-1000 гривень.

За 30 кілометрів від Одеси – Чорноморськ

Охочі втекти від міського шуму обирають курортні містечка неподалік. В передмісті Одеси, на самому березі моря розташувалось місто Чорноморськ. Потрапити туди можна автобусом від будь-якої автостанції Одеси. Поїздка в один бік обійдеться в 50 гривень.

Проте варіант з курортними містечками не підійде для охочих зекономити. Ціна на оренду житла в таких місцях така сама, як і в Одесі. Іноді навіть вища. Однокімнатна квартира в Чорноморську подобово обійдеться в середньому в 450 гривень. Двокімнатну можна знайти за 750, трикімнатні – від 1000 гривень за добу. Приватний будинок в Чорноморську обійдеться в 1500 гривень подобово.

Хостели в Чорноморську пропонують достатньо бюджетні варіанти для оксамитового сезону. Номер неподалік центру з двома двоярусними ліжками обійдеться в 150 гривень за місце.

40 кілометрів від Одеси – Грибівка

Молодий курорт Грибівка – село на березі Чорного моря. Постійного населення тут – до 500 людей. Проте в Грибівці налічується близько 50 баз відпочинку й готелів на будь-який смак. Приваблює курорт туристів можливістю як сімейного відпочинку, так і молодіжного. В одній частині села рояться клуби, пляжі, дискотеки й ресторани. В іншій – луна-парк й кав'ярні.

Доїхати до села не так просто – прямих транспортних рейсів немає. Можна залізницею дістатися Дальника й звідти проїхати на таксі 5 кілометрів. Це загалом обійдеться до 150 гривень.

В селі мало хто здає квартири. Тут популярністю користуються хостели й апартаменти. Можна зняти ліжкомісце в хостелі за 150 гривень. Номер в невеличкому готелі обійдеться у 200-300 гривень. Можна також зняти гостьовий будиночок за 600 гривень або базу відпочинку на березі від 800 гривень. Для поціновувачів розкоші пропонуються просторі апартаменти від 2000 гривень.

За 50 кілометрів від Одеси – Южне

Южне – наймолодше місто Одеської області. Маленьке, зелене й компактне – тут можна дістатися моря з будь-якої точки лише за 5 хвилин. Активною туристичною зоною воно стало зовсім нещодавно. У Южному тихі й чисті пляжі, інфраструктура, що активно розвивається та безліч тематичних парків. Доїхати до міста можна з Одеси. З автостанції "Привоз" маршрутне таксі довезе до Южного за 30 гривень.

Місцеві жителі запропонують безліч варіантів оренди житла. Лідерами серед пропозицій тут є однокімнатні квартири. Середня ціна за таке задоволення – 400 гривень. Двокімнатна обійдеться в 500 гривень, а трикімнатна в 800 гривень за добу. Хостели в місті користуються не такою значною популярністю. Проте варіанти можна знайти. За 150 гривень тут пропонують ліжкомісце в доволі таки пристойному 4-місному номері.

За 50 кілометрів від Одеси – Затока

Затока – селище міського типу неподалік Білгород-Дністровського. Містечко тягнеться вздовж лінії піщаного берега. Тут сконцентровані нічні клуби, бари, ресторани й кафе. На території красиві парки для прогулянок й великий ринок. Доїхати до Затоки з Одеси можна автобусом від автостанції "Привоз". Квиток обійдеться в 80 гривень. Проте з залізничного вокзалу в Одесі до Затоки везе й електричка за 30 гривень.

Оренда квартир тут не користується популярністю. Подобово зняти номер у невеликому готелі чи хостелі можна від 300 гривень. Апартаменти з видом на море на першій лінії пропонуються від 700 гривень. В таку ж ціну обійдуться апартаменти в клубних комплексах. Окремі кімнати в будинках тут коштують в середньому 250 гривень. Будиночок біля моря або звичайний приватний будинок можна знайти від 2000 гривень.
