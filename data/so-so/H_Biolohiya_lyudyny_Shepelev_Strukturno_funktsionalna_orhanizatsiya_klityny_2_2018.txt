
Клітина – обмежена активною мембраною, найменша за розмірами структура, якій притаманна вся сукупність властивостей живого і яка здатна за сприятливих умов навколишнього середовища до підтримання цих властивостей в собі та до їх передачі наступним поколінням клітин.
Клітини людського організму диференційовані, тобто мають різну морфологію (будову) та виконують різні функції. В організмі людини нараховується близько 200 типів клітин. За формою розрізняють циліндричні і кубічні (в епітеліальних тканинах), дископодібні (еритроцити), кулясті (яйцеклітини), видовжені і веретеноподібні (м’язові), зірчасті (нервові) клітини. Незважаючи на ці розбіжності, клітини людського організму мають схожий принцип будови (мал. 2).
Вони складаються з трьох основних структурних компонентів: поверхневого апарату, цитоплазми та ядра.
До складу поверхневого апарату клітини входять плазматична мембрана, над мембранний та під мембранний комплекси (мал. 3).
Основу плазматичної мембрани становить подвійний шар, утворений молекулами ліпідів (ліпідний бішар). У ліпідний бішар занурені численні білкові молекули. Частина цих молекул пронизує ліпідний бішар наскрізь, інші занурені у нього лише частково або розташовуються на його поверхні.
Плазматична мембрана виконує такі основні функції:
1. Бар'єрну (розмежувальну) – відокремлює вміст клітини від зовнішнього середовища або інших клітин;
2. Транспортну – забезпечує надходження речовин усередину клітини та виведення їх за межі клітини;
3. Рецепторну – бере участь у передачі всередину клітини сигналів, що надходять із зовнішнього середовища або інших частин організму;
4. Забезпечує утворення міжклітинних контактів;
5. Бере участь у побудові спеціальних структур клітини (мікроворсинки, війки та ін.);
6. Відіграє важливу роль при поділі клітини.
Надмембранний комплекс клітин людини та тварин представлений глікокаліксом. Він складається з комплексів вуглеводів з білками та ліпідами, приєднаними до зовнішнього боку плазматичної мембрани. Глікокалікс відіграє важливу роль у забезпеченні рецепторної функції, визначає антигенні властивості клітини, завдяки яким клітина розпізнається імунною системою за принципом «свій – чужий». Крім того, глікокалікс може діяти як адгезивний (той, що склеює) фактор, сприяючи утримуванню клітин разом, та виконувати ряд інших функцій.
Цитоплазма – частина клітини, розташована між плазматичною мембраною та ядром. Цитоплазма складається з гіалоплазми, органел та включень.
Гіалоплазма (інші назви - цитоплазматичний матрикс, цитозоль) – це напіврідка безструктурна частина цитоплазми, яка заповнює простір між внутрішньоклітинними структурами. Гіалоплазма являє собою внутрішнє середовище клітини, яку об'єднує всі клітинні структури і забезпечує їхню взаємодію. В ній також відбувається транспорт речовин, відбуваються деякі важливі хімічні реакції тощо. Складається гіалоплазма з води та розчинених в ній органічних і неорганічних сполук.
Органели – відносно постійні структури цитоплазми, кожній з яких притаманне виконання в клітині певних функцій. За наявністю чи відсутністю у своєму складі біологічних мембран органели поділяють на мембранні і немембранні. Мембранні органели в клітині людини, в свою чергу, поділяються на одномембранні (ендоплазматична сітка, комплекс Гольджі, лізосоми та ін.) та двомембранні (мітохондрії). До немембранних органел відносяться рибосоми, клітинний центр та деякі інші. Прийнято розрізняти також органели загального та спеціального призначення. Органели загального призначення (ендоплазматична сітка, комплекс Гольджі, лізосоми, мітохондрії, рибосоми, клітинний центр) притаманні практично усім еукаріотичним клітинам. Органели спеціального призначення зустрічаються у високоспеціалізованих клітинах і забезпечують виконання останніми певних функцій. Наприклад, м'язові клітини та волокна містять міофібрили, необхідні для здійснення скорочення, клітини миготливого епітелію носової порожнини мають війки, що своїми рухами забезпечують видалення часточок пилу та мікроорганізмів.
Ендоплазматична сітка (або ендоплазматичний ретикулум скорочено – ЕПС, ЕПР) – це система розташованих всередині клітини мембран, яка формує складну просторову сітку канальців і цистерн. Розрізняють гранулярну (або шорстку) ЕПС, на мембранах якої містяться рибосоми, та агранулярну (або гладку), на мембранах якої рибосоми відсутні. Гранулярна ЕПС бере участь у синтезі білків та забезпечує утворення клітинних мембран, агранулярна здійснює синтез вуглеводів і жирів. ЕПС структурно та функціонально пов'язана з пластинчастим комплексом Гольджі.
Комплекс Гольджі (пластинчастий комплекс, апарат Гольджі) являє собою систему плоских дископодібних мембранних цистерн, від країв яких відокремлюються дрібні пухирці. Окремі сукупності таких цистерн нагадують стоси тарілок, повернених опуклим боком до ядра. В клітині може бути декілька таких «стосів», відокремлених один від одного прошарками гіалоплазми. До цистерн комплексу Гольджі надходять речовини, синтезовані в ЕПС. Після хімічних перетворень та сортування ці речовини «упаковуються» у пухирці, що відокремлюються від комплексу Гольджі. Такі пухирці або зливаються з плазматичною мембраною, викидаючи свій вміст назовні, або використовуються всередині клітини. Завдяки діяльності апарату Гольджі з клітин виводяться синтезовані в них речовини, що мають в організмі різне функціональне призначення, наприклад, деякі гормони, травні ферменти, білки сполучної тканини. Комплекс Гольджі здійснює оновлення і ріст плазматичної та внутрішньоклітинних мембран, формує лізосоми та виконує ряд інших функцій.
Лізосоми – одномембранні пухирці округлої форми, що містять ферменти, здатні розщеплювати складні органічні сполуки до більш простих. Виконують функцію розщеплення речовин, що потрапили в клітину шляхом фагоцитозу або піноцитозу. За рахунок ферментів лізосом здійснюється перетравлення окремих «зношених» клітинних структур та цілих клітин, що відмирають в результаті старіння.
Мітохондрії – двомембранні органели неправильної овальної або витягнутої форми. Зовнішня мембрана гладка, внутрішня утворює різної форми вп'ячування – кристи. Основною функцією мітохондрій є синтез аденозинтрифосфорної кислоти (АТФ), який відбувається під час розщеплення органічних сполук в присутності кисню. Молекули АТФ являють собою універсальне джерело енергії, необхідної для здійснення процесів життєдіяльності клітини та організму в цілому, тому мітохондрії часто називають «енергетичними станціями» клітини.
