<id>H</id>
<author_surname_1>Шепелєв</author_surname_1>, <author_surname_2>Груша</author_surname_2>,
<author_surname_3>Плиска</author_surname_3>
<author_name_1>Сергій</author_name_1>, <author_name_2>Михайло</author_name_2>, <author_name_3>Олександр</author_name_3>
<title>Біологія людини</title>
<publ_in>Структурно-функціональна організація клітини</publ_in>
<url></url>
<publ_part></publ_part>
<publ_place>Київ</publ_place>
<publisher>Кондор</publisher>
<year>2018</year>
<pages>5-9</pages>
<length>788</length>
<alt_orth>0</alt_orth>
<errors>їх передачі - їх передання; незважаючи на - попри; у передачі - у переданні; Гіалоплазма являє собою  - Гіалоплазма — це; зустрічаються - трапляються; являє собою систему - є системою; в свою чергу - своєю чергою; прийнято розрізняти - заведено розрізняти; більш простих - простіших; за рахунок ферментів - за допомогою ферментів; різної форми вп'ячування - різної форми втиснення; являють собою універсальне джерело - є універсальним джерелом</errors>
<comments></comments>
<body>
<b>Клітина – обмежена активною мембраною, найменша за розмірами структура, якій притаманна вся сукупність властивостей живого і яка здатна за сприятливих умов навколишнього середовища до підтримання цих властивостей в собі та до їх передачі наступним поколінням клітин</b>.
Клітини людського організму <b>диференційовані</b>, тобто мають різну <b>морфологію</b> (будову) та виконують різні <b>функції</b>. В організмі людини нараховується близько 200 типів клітин. За формою розрізняють циліндричні і кубічні (в епітеліальних тканинах), дископодібні (еритроцити), кулясті (яйцеклітини), видовжені і веретеноподібні (м’язові), зірчасті (нервові) клітини. Незважаючи на ці розбіжності, клітини людського організму мають схожий принцип будови (мал. 2).
Вони складаються з трьох основних структурних компонентів: <b>поверхневого апарату, цитоплазми та ядра</b>.
До складу <b>поверхневого апарату</b> клітини входять <b>плазматична мембрана, над мембранний та під мембранний комплекси</b> (мал. 3).
Основу <b>плазматичної мембрани</b> становить подвійний шар, утворений молекулами ліпідів (<b>ліпідний бішар</b>). У ліпідний бішар занурені численні <b>білкові молекули</b>. Частина цих молекул пронизує ліпідний бішар наскрізь, інші занурені у нього лише частково або розташовуються на його поверхні.
Плазматична мембрана виконує такі основні <b>функції</b>:
1. <b>Бар'єрну (розмежувальну)</b> – відокремлює вміст клітини від зовнішнього середовища або інших клітин;
2. <b>Транспортну</b> – забезпечує надходження речовин усередину клітини та виведення їх за межі клітини;
3. <b>Рецепторну</b> – бере участь у передачі всередину клітини сигналів, що надходять із зовнішнього середовища або інших частин організму;
4. Забезпечує <b>утворення міжклітинних контактів</b>;
5. Бере участь <b>у побудові спеціальних структур клітини</b> (мікроворсинки, війки та ін.);
6. Відіграє важливу роль <b>при поділі клітини</b>.
<b>Надмембранний комплекс</b> клітин людини та тварин представлений <b>глікокаліксом</b>. Він складається з комплексів вуглеводів з білками та ліпідами, приєднаними до зовнішнього боку плазматичної мембрани. Глікокалікс відіграє важливу роль у забезпеченні <b>рецепторної функції</b>, визначає <b>антигенні властивості</b> клітини, завдяки яким клітина розпізнається імунною системою за принципом «свій – чужий». Крім того, глікокалікс може діяти як <b>адгезивний</b> (той, що склеює) <b>фактор</b>, сприяючи утримуванню клітин разом, та виконувати ряд інших функцій.
Цитоплазма – частина клітини, розташована між плазматичною мембраною та ядром. <b>Цитоплазма складається з гіалоплазми, органел та включень</b>.
<b>Гіалоплазма (інші назви - цитоплазматичний матрикс, цитозоль) – це напіврідка безструктурна частина цитоплазми, яка заповнює простір між внутрішньоклітинними структурами</b>. Гіалоплазма являє собою <b>внутрішнє середовище клітини, яку об'єднує всі клітинні структури і забезпечує їхню взаємодію</b>. В ній також відбувається <b>транспорт речовин</b>, відбуваються деякі важливі <b>хімічні реакції</b> тощо. Складається гіалоплазма з води та розчинених в ній органічних і неорганічних сполук.
<b>Органели – відносно постійні структури цитоплазми, кожній з яких притаманне виконання в клітині певних функцій</b>. За наявністю чи відсутністю у своєму складі біологічних мембран органели поділяють на <b>мембранні і немембранні</b>. <b>Мембранні органели</b> в клітині людини, в свою чергу, поділяються на <b>одномембранні (ендоплазматична сітка, комплекс Гольджі, лізосоми та ін.) та двомембранні</b> (мітохондрії). До <b>немембранних органел</b> відносяться <b>рибосоми, клітинний центр</b> та деякі інші. Прийнято розрізняти також <b>органели загального та спеціального призначення</b>. <b>Органели загального призначення</b> (ендоплазматична сітка, комплекс Гольджі, лізосоми, мітохондрії, рибосоми, клітинний центр) притаманні практично усім еукаріотичним клітинам. Органели спеціального призначення зустрічаються у високоспеціалізованих клітинах і забезпечують виконання останніми певних функцій. Наприклад, м'язові клітини та волокна містять <b>міофібрили</b>, необхідні для здійснення скорочення, клітини миготливого епітелію носової порожнини мають <b>війки</b>, що своїми рухами забезпечують видалення часточок пилу та мікроорганізмів.
<b>Ендоплазматична сітка</b> (або <b>ендоплазматичний ретикулум</b> скорочено – <b>ЕПС, ЕПР</b>) – це система розташованих всередині клітини мембран, яка формує складну просторову сітку канальців і цистерн. Розрізняють <b>гранулярну (або шорстку) ЕПС</b>, на мембранах якої містяться <b>рибосоми</b>, та <b>агранулярну (або гладку)</b>, на мембранах якої рибосоми відсутні. <b>Гранулярна ЕПС</b> бере участь у синтезі білків та забезпечує утворення клітинних мембран, <b>агранулярна</b> здійснює синтез вуглеводів і жирів. ЕПС структурно та функціонально пов'язана з пластинчастим комплексом Гольджі.
<b>Комплекс Гольджі (пластинчастий комплекс, апарат Гольджі)</b> являє собою систему плоских дископодібних мембранних цистерн, від країв яких відокремлюються дрібні пухирці. Окремі сукупності таких цистерн нагадують стоси тарілок, повернених опуклим боком до ядра. В клітині може бути декілька таких «стосів», відокремлених один від одного прошарками гіалоплазми. До цистерн комплексу Гольджі надходять речовини, синтезовані в ЕПС. Після хімічних перетворень та сортування ці речовини «упаковуються» у пухирці, що відокремлюються від комплексу Гольджі. Такі пухирці або зливаються з плазматичною мембраною, викидаючи свій вміст назовні, або використовуються всередині клітини. Завдяки діяльності апарату Гольджі з клітин виводяться синтезовані в них речовини, що мають в організмі різне функціональне призначення, наприклад, деякі гормони, травні ферменти, білки сполучної тканини. Комплекс Гольджі здійснює оновлення і ріст плазматичної та внутрішньоклітинних мембран, формує <b>лізосоми</b> та виконує ряд інших функцій.
<b>Лізосоми</b> – одномембранні пухирці округлої форми, що містять ферменти, здатні розщеплювати складні органічні сполуки до більш простих. Виконують функцію розщеплення речовин, що потрапили в клітину шляхом фагоцитозу або піноцитозу. За рахунок ферментів лізосом здійснюється перетравлення окремих «зношених» клітинних структур та цілих клітин, що відмирають в результаті старіння.
<b>Мітохондрії</b> – двомембранні органели неправильної овальної або витягнутої форми. Зовнішня мембрана гладка, внутрішня утворює різної форми вп'ячування – <b>кристи</b>. Основною функцією мітохондрій є синтез <b>аденозинтрифосфорної кислоти (АТФ)</b>, який відбувається під час розщеплення органічних сполук в присутності кисню. Молекули АТФ являють собою універсальне джерело енергії, необхідної для здійснення процесів життєдіяльності клітини та організму в цілому, тому мітохондрії часто називають «енергетичними станціями» клітини.
</body>