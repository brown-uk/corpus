
МАСЛО
Вершкове масло є концентратом молочного жиру, воно калорійне (близько 730 ккал/100 г) і надзвичайно легко засвоюється. Оптимально споживати до 30 г вершкового масла на день. Вершкове масло відповідає за гладеньку шкіру, гарне волосся та міцні нігті, адже в ньому є жиророзчинні вітаміни А, D, E, K, а також 20 незамінних жирних кислот. Врешті, вершкове масло сприяє виробленню серотоніну або «гормону щастя».
СПРЕД
Спред — це харчовий жировий продукт, який виготовляють із рослинних жирів із додаванням або без молочного жиру. З англійської цей термін означає «намазувати», адже спред завжди м'який, навіть якщо довго знаходиться в холодильнику.
Спреди поділяють на три основні різновиди:
вершково-рослинний (з масовою часткою молочного жиру від 50% до 95%),
рослинно-вершковий (15% - 50%),
рослинний або рослинно-жировий (без додавання молочного жиру).
Як відрізнити масло від спреду?
Згідно із законодавством, на упаковках спредів та жирових сумішей заборонено вживати слово «масло». На упаковці цих продуктів має бути чітко зазначено, що це саме вершково-рослинний продукт і вказано тип (тобто співвідношення рослинного та молочного жиру). Якщо цього немає на упаковці — читайте склад. Справжнє масло виготовляють виключно із вершків та цільного молока. Жодних інших компонентів в складі не повинно бути. Інакше, це — не масло.
Також, зверніть увагу, чи вказано на упаковці «згідно з ДСТУ 4399». Якщо так – можете сміливо брати. І не забувайте перевіряти термін придатності масла.

