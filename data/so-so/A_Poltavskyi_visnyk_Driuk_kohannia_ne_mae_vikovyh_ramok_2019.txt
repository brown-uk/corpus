<id>A</id>
<author_surname>Дрюк</author_surname>
<author_name>Оксана</author_name>
<title>Кохання не має вікових рамок та не буває невчасним</title>
<publ_in>Полтавський вісник</publ_in>
<url>https://www.visnyk.poltava.ua/blog/kokhannia-ne-maie-vikovykh-ramok-ta-ne-buvaie-nevchasnym/</url>
<publ_part></publ_part>
<publ_place>Полтава</publ_place>
<publisher></publisher>
<year>2019</year>
<pages></pages>
<length>627</length>
<alt_orth>0</alt_orth>
<errors>більш молодим - молодшим; русло - річище</errors>
<comments></comments>
<body>
Які ж переваги мають стосунки з чоловіком, старшим за обраницю? Розповім з власного досвіду. Коли в моєму житті вперше з’явився чоловік, який був старший за мене на 13 років, мені було страшно собі в цьому зізнатися. У голові «засіли» картинки з різних фільмів та історій з негативними наслідками. Що подумають люди? Усе цілком зрозуміло: я його використовую в меркантильних цілях, а він бачить у мені просто юну дівчинку, яка зможе підійняти йому самооцінку та відчути себе більш молодим.
Було багато негативних думок про цю ситуацію, але ось його манера поведінки завжди була попереду моїх уявних доказів. Він був набагато цікавішим, ніж мої ровесники, сильним, мудрим, ввічливим, толерантним, не квапив події та мав особливий шарм.
Зізнаюся, ще з юного віку в моєму оточенні були друзі, старші за мене. Мені було цікаво з ними спілкуватися. Я знала, що дівчата розвиваються швидше, саме тому і тягнулася до людей старшого віку. Але кохання, взаємини – зовсім інше. Тут я точно не могла допустити, щоб моє перше кохання було на 13 років старшим за мене. Та мені було цікаво, чим закінчиться  ця історія.
Я вирішила нікому не розповідати, хто мій новий бойфренд і скільки йому років, а просто отримувати насолоду від своїх емоцій, які він мені дарував. Був страх. Страх не того, що мене засудять друзі чи знайомі, а скоріше того, що вони назвуть вагомі причини, через які нам потрібно буде розлучитися. У мене була чітка ціль та визначеність стосовно результату цих відносин, і я… отримала бажане.
1. Одна з основних переваг взаємин з чоловіком старшого віку – його життєвий досвід. Він умів планувати свій день, розставляв правильно пріоритети і розумів, як потрібно будувати стосунки.
У багатьох виникає така асоціація: взаємини з дорослим чоловіком – це стосунки батька і дитини, а значить, збочена любов. Але це було абсолютно не так. Батько швидше повчає, мій коханий давав мені поради і завжди направляв у потрібне русло мої думки й дії.
Відкинувши свій юнацький максималізм, я прислухалася до його порад, і вони пішли мені на користь. Таким чином, його досвід допоміг у розвитку моєї особистості.
2. Поруч з чоловіком, старшим за тебе, і сама відчуваєш себе дорослішою. Ти будеш думати і діяти інакше, ніж раніше.
3. Такі чоловіки не розкидаються словами в порожнечу. Кожне сказане справді щось значить. А ще, я помітила, що з віком вони стають небагатослівні. Не знаю, з чим це пов’язано. Можливо, з тим, що чоловіки люблять більше спостерігати. А може, тому що обмірковують слова, перед тим, як щось сказати, «переварюють» отриману інформацію, аналізують. Але я знаю точно одне: якщо чоловік, старший за тебе, говорить, що кохає, він справді так відчуває.
4. Тобі захочеться рости і розвиватися поруч з дорослим обранцем. Звичайно, ти і без нього повинна цього хотіти. Але особистий ріст поруч з чоловіком, який буде тебе хвалити й обов’язково давати критичну оцінку, – це особлива процедура й особлива насолода.
5. Фінансова стабільність. Коханий, старший за тебе, уже матиме свою фінансову стабільність, і поруч з таким чоловіком ти будеш відчувати себе більш захищеною. Без жодних натяків на меркантильність. 
6. Якщо через якісь обставини рішення про розірвання стосунків буде прийнятим, скоріш за все, ви залишитеся друзями. Чоловіки старшого віку люблять розлучатися красиво (але є і винятки), без скандалів. Навіть якщо у вашій історії буде кінець, то він буде щасливим.
Особисто я вдячна долі за те, що в моєму житті був чоловік, старший за мене. І те, що він зіграв важливу роль у формуванні моєї особистості, світогляду, постановки пріоритетів подальшого розвитку, збереженні принципів та смаку на чоловіків, це незаперечний факт.
Наостанок кілька слів про те, що взаємини з чоловіком, старшим за тебе, справді можуть бути небезпечними. Не дарма ж у людей склався стереотип про те, що дорослі хлопці «використовують» молодих дівчат. Довіряй, але перевіряй свого партнера.
Будь мудрішою, і в тебе обов’язково складуться прекрасні стосунки з твоїм коханим! І не важливо, яка між вами різниця у віці!
</body>