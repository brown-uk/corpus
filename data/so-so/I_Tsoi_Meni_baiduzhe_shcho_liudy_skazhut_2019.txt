<id>I</id>
<author_surname>Цой</author_surname>
<author_name>Тетяна</author_name>
<title>Мені байдуже, що люди скажуть</title>
<publ_in></publ_in>
<url></url>
<publ_part></publ_part>
<publ_place></publ_place>
<publisher>Білка</publisher>
<year>2019</year>
<pages>9-13</pages>
<length>918</length>
<alt_orth>1</alt_orth>
<errors>безкінечне - нескінченне; папці - теці; так само, як майже – так само як майже; один перед другим – один перед одним; гулю — ґулю; До того ж,  - До того ж; ванькір - ванькир; завідувачкою дитячим сільським садочком – завідувачкою дитячого сільського садочка;</errors>
<comments></comments>
<body>
Андрій Павлович, головний агроном колгоспу, їхав кіньми оглядати поля за річкою. Та коли з'їхав з шосе на прибережний моріжок і побачив недалеко свою хату, сказав їздовому завернути додому на обід. Така нагода виникала нечасто — село було велике, з приєднаними до нього в один колгосп ще декількома меншими селами, з сотнями гектарів угідь, які потребували щоденного догляду та польових робіт. 
Витоптана в траві колія пролягала берегом річки. Їздовий Льонька, на прізвисько Канарейчик, неголосно покрикував на пару білих, вгодованих, вичищених коней, і щось собі мугикав під ніс. Прізвисько дісталося йому за веселу вдачу і безкінечне торохтіння про все і ні про що. Ніхто не пам'ятав Льоньку зі стуленим ротом, так само, як майже ніхто не знав його справжнього прізвища. 
Андрій Павлович сидів поряд на возі і длубався в коричневій шкіряній папці з документами, відшукуючи план внесення добрив. Був він ще не старим, трохи за сорок, ставним, худорлявим і вродливим чоловіком з чорним, хвилястим волоссям, карими очима, аристократичним носом і гарно окресленими вустами. 
Підвода м'яко похитувалася вибоїнами в зеленій запашній траві і навіювала спомини про той час, коли він повернувся додому зі служби в армії 23-літнім парубком. В селі у повоєнні роки бозна-як одягалися — що дівчата, що парубки. Не до того було. Аби поїсти щось знайти. Чоловіків майже не залишилося — війна забрала не лише найкращих, а практично усіх. Хлопців було мало, та й ті ледве з пушком на верхній губі. Андрій же ходив, вбраний в шкіряну льотну куртку, що залишилася у нього після закінчення служби в армії, та в широченних чорних суконних штанях-кльошах. Усі сільські красуні, й не тільки, задивлялися на нього, а молодики нещадно заздрили. У мріях він ще літав у небі, та реальне життя змусило спуститися на землю в прямому і переносному значенні — він у сім'ї найстарший з чотирьох дітей. Батька вбили німці, і матері було не під силу впоратися одній з хазяйством і дітьми. Отож поїхав до Кам'янець-Подільського сільськогосподарського інституту навчатися заочно на агронома. Після закінчення його призначили головним агрономом колгоспу їхнього села. Спогади бігли один перед другим, сплутувались і виринали різними примхливими шляхами...
Не одна дівоча голівонька мріяла про вродливого, урівноваженого юнака. Та дарма. Ніхто не здогадувався, що його думки вже заполонила трохи старша за нього жінка з двома дітками, двома розлученнями, гостра на язик місцева вчителька Людмила Стефанівна, про яку невпинно пліткувало всеньке село. 
Була вона не така, як усі інші дівчата та жінки. Сказати, щоб вродлива, то ні — сірі, невеликі очі, трохи опущені донизу брови, що надавали обличчю дещо сумного вигляду, тонкий ніс, тонкі губи. Попелясте довге волосся, яке вона збирала у високу гулю. Але непоказну зовнішність компенсувала горда жіночна постава з тонкою талією, високими грудьми і рівними ніжками з витонченими щиколотками та вміння зі смаком, не по-сільському, вбиратися. До того ж, Людмила Стефанівна була розумною, начитаною та інтелігентною, і часто друзі та знайомі ніяковіли у розмові з нею, щоб, бува, не бовкнути якусь дурницю. Влучні, нерідко дошкульні слова вчительки відбивали всіляку охоту жартувати з нею чи нешанобливо ставитися, отож односельці донесхочу пліткували про неї поза її спиною.
Саме ця молода жінка запала Андрієві в душу, і короткими літніми ночами він щоразу знаходив привід, щоб пройтися вулицею, на якій вона жила в хатинці під солом'яною стріхою на одну кімнату і ванькір зі своїми двома маленькими доньками і старою матір'ю Капітанихою.
Баба Капітаниха ніякого відношення до капітанів не мала. То її батько, поміщик дворянського роду, мав ім'я Капітон. Капітанихою її почали називати в селі вже після більшовицької революції, а до того казали просто — Пані. Коли в Петербурзі сталася революція, що докотилася до села через пару років, то вже ніяких панів чи пань просто не могло бути. Так Пані стала Капітанихою, бо ж негоже простому сільському люду бути без прізвиська. 
Прізвисько в селі давалося влучно і назавжди. Інколи переходило у спадок дітям. Інколи непристойно звучало. Інколи допікало до сліз власника — як кому пощастить. Стара Пані не переймалася — Капітаниха то й Капітаниха. Добре, що не Подристака, яке намертво приклеїлось до односельця, який колись захворів на живіт. Що значить якесь прізвисько у порівнянні з розстрілом чи виселенням до Сибіру? Можна сказати, бабі Капітанисі невимовно пощастило — вона залишилася в селі, яке належало її батькам, її нікуди не вигнали, їй навіть дозволили жити у чиїйсь покинутій, напіврозваленій хатинці. Більш того, згодом її навіть призначили завідувачкою дитячим сільським садочком — толку з колишньої Пані з сапкою на колгоспній ниві було мало, та й жаліли її односельці і поважали. Щоправда, її родинне гніздо, панський будинок за селом, було сплюндроване місцевими неробами-революціонерами, з нього зробили стайню для коней — треба ж було якось насолити отим панам —  та то таке... Підвода котилася, і Андрій Павлович згадував, як шкільний друг Михайло запросив його на вечірку з нагоди повернення з армії. От тоді вперше й побачив Андрій вчительку Людмилу Стефанівну. Вона прийшла до Михайла, який доводився їй двоюрідним братом, з двома своїми донечками 5 і 4 років, дівчатками з незвичними для села іменами — Алла і Тамара. На вечірці Андрій грався з дітьми, носив дівчаток на руках, слухав їхній гомін і шепелявлення, але все частіше ловив себе на думці, як йому подобається оця зовні сувора і сумна молода жінка, як вона постійно притягує до себе його погляд. Було в ній щось непередавано магічне, йому хотілося обійняти її і захистити, огорнути турботою і піклуванням. Андрій крадькома поглядав на неї і не чув, як малі дівчатка обступили його і смикали за модні кльоші, просячись знову на руки до великого дяді... 
Зі спогадів його вивів дитячий розпачливий крик, щось глухо шубовснуло у воду, потім заверещала інша дитина. Він впізнав голоси своїх доньок — Орисі і Марічки. Льонька Канарейчик теж почув, а швидше, відчув, що трапилася біда, шмагонув коней і ті галопом доскакали до копанки.
</body>

