<id>G</id>
<author_surname>Гаргаун</author_surname>
<author_name>Я. І</author_name>
<title>Теоретичні засади ідеології українського націоналізму в працях Ю. Бойко-Блохина</title>
<publ_in>Науково-методичний журнал «Наукові праці»</publ_in>
<url></url>
<publ_part>Випуск 270. Том 282. Історія</publ_part>
<publ_place>Миколаїв</publ_place>
<publisher>Видавництво ЧНУ імені Петра Могили</publisher>
<year>2016</year>
<pages>12-13</pages>
<length>837</length>
<alt_orth>0</alt_orth>
<errors>незважаючи на праці - попри праці;прискорненні - прискоренні;1955 р - 1955 р.;свідомості і естетики - свідомості й естетики;займаючи посаду - обіймаючи посаду;в свою - у свою</errors>
<comments></comments>
<body>
Причиною звернення Ю. Бойко-Блохина до проблеми теоретичного дослідження українського націоналізму стали неспроможність населенням Наддніпрянщини сприймати агітаційну літературу, поширюваної ОУН, яка містила націоналістичну думку діаспорних або західноукраїнських ідеологів. Населення протягом декількох десятиліть було відірване від націоналістичних процесів через панування радянської влади на українських землях. Крім того, незважаючи на праці таких ідеологів українського націоналізму, як М. Міхновський, Д. Донцов, М. Сціборський, Ю. Вассиян, Д. Андрієвський, Є. Онацький в проблемі усвідомлення пересічним українцем природи українського націоналізму вчений вбачав відсутність популярних і глибоко написаних праць про український націоналізм як світогляд програми, стратегію й тактику. Одночасно з цим, Ю. Бойко-Блохин звертав увагу на процес дискредитації українського націоналістичного руху, який більшовики розпочали ще у 1920-х рр., навішуючи на нього ярлик фашизму. Радянська пропаганда надавала поняттям «фашизм»  та «націоналізм» негативного змісту, ототожнювала їх з чимось антинародним, терористично-диктаторським, буржуазно-ретроградним рухом. Відповідно, називаючи українських націоналістів «фашистами», більшовики хотіли викликати до них ворожість з боку українських народних мас. Враховуючи зазначені причини та фактори неможливості правильного та об’єктивного сприйняття українцями суті націоналізму, вчений вважав за свій обов’язок об’єктивно дослідити, узагальнити наявний матеріал про український націоналізм з метою доступності тлумачення пересічному українцеві суті, завдань та цілей цього поняття. З цією метою Ю. Бойко-Блохиним було написано ряд праць, таких як «Шлях нації» (1943 р.), «Проблеми історіософії українського націоналізму» (1950 р.), «Основи українського націоналізму» (1951 р.), «На головній магістралі» (1951 р.), «Ідеологія українського націоналізму» (1955 р). У цих працях Юрій Гаврилович виступав в ролі упорядника різних доктрин українського націоналізму відомих українських ідеологів, досліджуючи їх праці та виокремлюючи їх спільність в загальному баченні сутності націоналізму. Розрізненість ідей автор намагався об’єктивно проаналізувати та надати справедливу оцінку, навіть в суперечній ідеології Д. Донцова Ю. Бойко-Блохин виокремлював спільні та відмінні риси з організованим націоналізмом, а також вказував на його особисту роль в прискорненні формування нової духовності. 
Проаналізувавши праці вченого, можна стверджувати, що він не створював нової ідеології українського націоналізму та не претендував на почесне місце серед визнаних ідеологів, а навпаки, посилався на їхні праці, виокремлюючи головне, спільне та актуальне з метою задоволення духовних потреб пересічного українця в окресленій площині зазначеного питання. 
Передумовою написання та видання Ю. Бойко-Блохіним 1943 р. у Вінниці праці «Шлях нації» слугувала необхідність наявності праці, що в синтетичній формі могла б поєднати проблематику націоналізму, розкрити проблеми в протиставленні до радянської ідеології і висвітлювала б останні роки розвитку українського націоналізму на східноукраїнських землях, тим самим розтлумачити основи теорії українського націоналізму, що був невідомим широкому загалу Лівобережної України. В праці автор показав історичні ступені розвитку суспільства до становлення явища нації та наголошував на необхідності обов’язкового розмежування понять «народ» і «нація». Позиція вченого полягала у тому, що народові властива спільна на всій території проживання етнічна культура, в ній народ єднається, але культура рафінована, сформована у високі зразки свідомості і естетики, перейнята цілеспрямованою організованістю до своєї державності – це культура нації. 
На початку 50-х рр. Юрій Гаврилович, займаючи посаду Генерального секретаря Проводу українських націоналістів, продовжує плідну працю над теорією українського націоналізму та видає три взаємопов’язані студії «Проблеми історіософії українського націоналізму» (1950 р.), «Основи українського націоналізму» (1951 р.), «На головній магістралі» (1951 р.), метою яких були синтезувати і розвинути в теорії націоналізму головні елементи націоналістичного світогляду, який є актуальним питанням в проблемі становлення української духовності. 
Завданням праці «Проблеми історіософії українського націоналізму» було визначення історіотворчої ролі явища нації та окреслення змісту і значення соціальних процесів у питанні розвитку націй. У вказаній праці вчений визначає націю в історії як явище універсальне первинного порядку та вважає, що початки націоналістичного формування слід відносити до початків історичного буття, фіксованого літописами, адже історія нації, через першу, недосконалу її стадію розвитку, починається приблизно там, де сам народ починає фіксувати своє минуле, де виникають перші паростки усвідомлення своєї окремішності. Між народністю і нацією існує відмінність лише за наявністю чи відсутністю такого критерію як цілеспрямована діяльність через передових представників, тим самим визначаючи, що становлення нації є процесом перетворення народностей в нації. Однак, у новітній історії, на думку вченого, явище нації набуває ще однієї ознаки – усвідомленої цілі створити чи забезпечити свою власну національну державу. Отже, через власне визначення нації як явища, що своїми ознаками охоплює кожну людську спільноту, приходить до висновку, що сталою історичною категорією є категорія нації, а сталою історичною закономірністю є розвиток нації. 
Розвиваючи власну концепцію, він наголошує на залежності розвитку нації від внутрішньої національної єдності та зазначає, що якщо світовий історичний рух визначається поступом національних спільнот, то розвиток нації вимірюється насамперед рівнем усвідомленого зв’язку соціальних функцій в одному організмі. В свою чергу матеріалістичний фактор також має право на існування, однак вважає його більше перешкодою, ніж стимулом розвитку нації. Крім того, вчений подає власне бачення історії розвитку націй, що є історією повільного зросту та соціальної єдності. Зазначений зріст уявно можна накреслити ламаною лінією із загальною висхідною тенденцією, в якій різке спадання цієї лінії вниз означало б революційні катастрофи, соціальні революції, а зростання вгору означало б зріст єдності всіх соціальних станів нації та, як наслідок, досягнення максимальних духовних і матеріальних здобутків. Згідно з наведеною концепцією, головним чинником зазначених процесів виступають дії провідного стану нації, адже тільки <quote>«він, і лише він, може забезпечити зріст почуття взаємної зв’язаності всіх соціальних складників нації, почуття, що, пронизуючи дійсність нації, надає їй спільного тонусу і творить одну фізіономію в багатообразності життєвих феноменів»</quote>. 
</body>