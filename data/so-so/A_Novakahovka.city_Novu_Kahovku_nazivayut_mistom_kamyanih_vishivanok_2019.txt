<id>A</id>
<author_surname></author_surname>
<author_name></author_name>
<title>Нову Каховку називають містом кам’яних вишиванок</title>
<publ_in>Нова Каховка.City</publ_in>
<url>https://novakahovka.city/read/events/43005/novu-kahovku-nazivayut-mistom-kamyanih-vishivanok-</url>
<publ_part></publ_part>
<publ_place>Нова Каховка</publ_place>
<publisher></publisher>
<year>2019</year>
<pages></pages>
<length>346</length>
<alt_orth>0</alt_orth>
<errors>Тобто, участі - Тобто участі; їх історію - їхню історію</errors>
<comments></comments> 
<body>
<b>Нещодавно активісти з Нової Каховки Тетяна Федчук та Андрій Пилипович побували на тренінгу в Одесі. Там представників громадських організацій з Херсонської, Миколаївської та Запорізької областей навчали бюджетній адвокації. Тобто, участі громадських організацій у підвищенні ефективності місцевих бюджетів. Зокрема, як користуватися такими інструментами як бюджетний запит, паспорт бюджетної програми, звіт виконання бюджетної програми тощо. Це актуально в умовах децентралізації, коли громада має стати головним контролером бюджетного процесу на місцях.<b>
Новокаховчанка <b>Тетяна Федчук<b> розповіла учасникам тренінгу про наші кам’яні вишиванки, їх історію та про реставрацію активістами і байдужість до цього влади міста. Ось як відгукнувся на це один з учасників тренінгу Сергій Потьомкін. Він – член ГО «Місцеві ініціативи» з Лиманського району Одещини.
<i>«З цікавих родзинок тренінгу було знайомство з представниками громади міста Нова Каховка, – написав він на своїй сторінці в Фейсбуці. – Ніколи не чув про справжні перлини української архітектури – місто кам’яних вишиванок. Завдяки неформальному спілкуванню на полях тренінгу отримав цілий пласт інформації з історії та важкого громадського руху захисту цих унікальних споруд… Хто в ті часи відвідував Нову Каховку, були зачаровані кольоровими унікальними витворами (жодна з вишиванок не повторює малюнок). Але знайшлися і критики, в пресі стали писати про надлишкове «вицяцькування», радянських функціонерів дратували національні мотиви на будівлях, але не здирати ж ці прикраси… то вишиванки залишилися… Активісти Нової Каховки багато займаються промоцією цих споруд, провели численні заходи в Києві з популяризації «кам’яних вишиванок», видали книгу. Але місцева влада байдужа до історичної та культурної спадщини…»<i>
– Ми скрізь, де їздимо, розповідаємо про кам’яні вишиванки, - розповіла <foreign>NovaKahovka.City<foreign> Тетяна Федчук. – І дивно, що у будь-якому колективі є хоча б одна людина, яка про це знає або чула. А після наших розповідей нас підтримують все більше людей. Це така тема, про яку знає вся Україна.
Нагадаємо, архітектурні оздоблення перших будинків у Новій Каховці виконувала група архітекторів і студентів під керівництвом художника-монументаліста Григорія Довженка у 1952-1956 роках. А ініціатором оздоблення будівель міста був знаменитий кінорежисер Олександр Довженко. Він написав листа до Академії архітектури з проханням якось «оживити» зовнішній вигляд однотипних і сірих будинків. Так в Новій Каховці з’явилися біля 100 унікальних архітектурних орнаментів, які у 2015 році місцеві активісти назвали «кам’яними вишиванками».
</body>
