1.1. Формування переліків об'єктів, що підлягають приватизації

У звітному періоді Фонд разом з Міністерством розвитку економіки, торгівлі та сільського господарства України (далі – Мінекономіки), органами управління, Кабінетом Міністрів України на виконання Закону України від 18 січня 2018 року № 2269-VIII «Про приватизацію державного і комунального майна» (далі – Закон про приватизацію) забезпечив формування переліків об'єктів великої та малої приватизації, що підлягали приватизації в 2019 році.

Відповідно до вимог статті 11 Закону про приватизацію та Порядку подання уповноваженими органами управління державним органам приватизації пропозицій щодо включення об'єктів права державної власності до переліку об'єктів, що підлягають приватизації, затвердженого постановою Кабінету Міністрів України від 10 травня 2018 року № 387, уповноважені органи управління щокварталу надають Фонду пропозиції стосовно включення державного майна до переліків об'єктів, що підлягають приватизації.

Протягом 2019 року отримано пропозиції щодо включення до переліків об'єктів, що підлягають приватизації, від 19 уповноважених органів управління, якими до приватизації запропоновано 429 об'єктів малої приватизації, з яких:
• 207 об'єктів включено до переліку об'єктів, що підлягали приватизації в 2019 році;
• 17 об'єктів потребували здійснення уповноваженими органами певних управлінських заходів щодо майна запропонованих до приватизації об'єктів;
• 17 об'єктів (об'єкти житлового фонду, підземні комунікації) не підлягають включенню до переліку об'єктів.

Щодо решти об'єктів опрацювання Фондом наданих пропозицій наразі триває.

Водночас у звітному періоді до наказів Фонду, якими вносилися зміни та доповнення до переліків об'єктів малої приватизації, що підлягали приватизації у 2019 році, за результатами здійснення уповноваженими органами відповідних управлінських заходів включено 10 об'єктів, пропозиції щодо яких надавалися уповноваженими органами у 2018 році.

Регіональні відділення Фонду згідно з частиною сьомою статті 11 Закону про приватизацію опрацьовували заяви потенційних покупців про включення об'єктів права державної власності до переліків об'єктів великої або малої приватизації, що підлягають приватизації.

Протягом звітного періоду потенційними покупцями подано 236 заяв, з яких:
• щодо 72 об'єктів уповноваженими органами управління надано згоду на їх включення до переліків об'єктів малої приватизації, що підлягають приватизації у 2019 році (об'єкти включено до відповідних переліків об'єктів малої приватизації);
• щодо 23 об'єктів здійснюється опрацювання;
• щодо 141 об'єкта отримано відмову уповноважених органів управління стосовно включення об'єктів до переліків об'єктів, що підлягають приватизації.

Крім того, уповноваженими органами управління надано згоду на включення до відповідних переліків об'єктів малої приватизації на 2019 рік 5 об'єктів, заяви щодо яких подано у 2018 році.

Розпорядженням Кабінету Міністрів України від 16 січня 2019 року № 36-р затверджено Перелік об'єктів великої приватизації державної власності, до якого включено 21 об'єкт.

Верховною Радою України 02.10.2019 визнано таким, що втратив чинність, Закон України «Про перелік об'єктів права державної власності, що не підлягають приватизації» (закон № 145-ІХ). Це надасть змогу розширити масив потенційних об'єктів приватизації.

Відповідно до вимог частини третьої статті 11 Закону про приватизацію наказом Фонду від 27 грудня 2018 року № 1637 (із змінами) затверджено переліки об'єктів малої приватизації, що підлягали приватизації в 2019 році, до яких було включено 792 об'єкти.

Протягом 2019 року переліки об'єктів малої приватизації було доповнено 383 об'єктами, з яких:

89 об'єктів за пропозиціями регіональних відділень як органів управління об'єктами державної власності;

217 об'єктів за пропозиціями уповноважених органів управління об'єктами державної власності;

77 об'єктів за пропозиціями потенційних покупців, які подали заяви про включення об'єктів до переліків об'єктів, що підлягають приватизації.

У зв'язку з продажем та враховуючи реорганізацію регіональних відділень Фонду із переліків об'єктів малої приватизації протягом 2019 року було виключено 221 об'єкт.

Таким чином, на кінець 2019 року до переліків об'єктів малої приватизації, що підлягали приватизації в 2019 році, було включено 954 об'єкти.

1.2. Підготовка до продажу об'єктів приватизації

Відповідно до розпорядження Кабінету Міністрів України від 16 січня 2019 року № 36-р приватизації в 2019 році підлягав 21 об'єкт великої приватизації. Підготовку до приватизації цих об'єктів здійснює апарат Фонду.

Протягом 2019 року до переліків об'єктів малої приватизації, що підлягали приватизації в 2019 році, затверджених наказом Фонду від 27 грудня 2018 року № 1637 (із змінами), включено 954 об'єкти, з яких:

782 об'єкти підлягали продажу на електронних аукціонах;

136 об'єктів підлягали приватизації відповідно до вимог статей 16, 18 Закону про приватизацію;
щодо 36 об'єктів здійснювалися заходи з визначення способу приватизації.

Для підготовки до продажу об'єктів приватизації протягом 2019 року відповідними наказами органів приватизації:
• прийнято рішення про приватизацію 538 об'єктів малої приватизації;
• утворено 393 аукціонні комісії з продажу об'єктів малої приватизації;
• прийнято рішення про приватизацію, утворено аукціонну комісію з продажу та затверджено план розміщення акцій об'єкта великої приватизації АТ «Одеська ТЕЦ».

Протягом звітного періоду у зв'язку з прийняттям рішень про приватизацію із сфери управління уповноважених органів управління до сфери управління Фонду та його регіональних відділень передано 30 єдиних майнових комплексів державних підприємств (у тому числі об'єкт великої приватизації ЄМК ДП «Завод «Електроважмаш»), за рішенням Кабінету Міністрів України – 22 єдині майнові комплекси державних підприємств. Також Мінекономіки передало до Фонду об'єкт великої приватизації – державний пакет акцій розміром 100 % статутного капіталу АТ «Об'єднана гірничо-хімічна компанія».

Проєкт розпорядження Кабінету Міністрів України «Про визначення радника для надання послуг з підготовки до приватизації та продажу пакетів акцій: АТ «Херсонська ТЕЦ» розміром 99,8328 % статутного капіталу товариства, АТ «Дніпровська ТЕЦ» розміром 99,9277 % статутного капіталу товариства, ПАТ «Криворізька теплоцентраль» розміром 99,9864 % статутного капіталу товариства та ДП «Сєвєродонецька теплоелектроцентраль» та джерел оплати його послуг» в установленому порядку 22.02.2019 було подано на розгляд Кабінету Міністрів України. Наразі Кабінетом Міністрів України рішення не прийнято.

Питання підготовки цих об'єктів до продажу буде розглянуто після прийняття остаточного рішення щодо передачі ТЕЦ до комунальної власності або АТ «НАК «Нафтогаз України» відповідно до завдань, визначених рішенням Кабінету Міністрів України.

1.3. Продаж об'єктів малої приватизації

Відповідно до Закону про приватизацію запроваджено нові способи продажу об'єктів приватизації, впроваджено механізм отримання додаткових пропозицій від уповноважених органів управління та заяв про включення до переліків об'єктів приватизації від потенційних покупців, що сприяє постійному доповненню переліків приватизації новими об'єктами. Враховуючи зазначене, планові показники щодо кількості об'єктів, що підлягають приватизації у звітному році, не встановлювалися.

До реєстру електронної торгової системи внесено всі об'єкти, визначені переліками об'єктів малої приватизації, що підлягали приватизації в 2019 році.

Відповідно до вимог Закону про приватизацію продаж об'єктів малої приватизації здійснюється виключно на електронних аукціонах із застосуванням електронної торгової системи через операторів електронних майданчиків, які в установленому Кабінетом Міністрів України порядку пройшли авторизацію.

Протягом 2019 року було виставлено на електронні аукціони 454 об'єкти малої приватизації, з яких продано 373 об'єкти на загальну суму 613 304,32 тис. грн (стартова ціна 425 581,69 тис. грн), а саме:
• 71 об'єкт на загальну суму 371 009,31 тис. грн за виставленою стартовою ціною 159 535,97 тис. грн на аукціонах з умовами (без умов);
• 52 об'єкти на загальну суму 22 288,31 тис. грн за виставленою стартовою ціною 21 212,52 тис. грн шляхом викупу покупцем, який єдиний подав заяву на участь в аукціоні з умовами (без умов);
• 47 об'єктів на загальну суму 115 873,04 тис. грн за виставленою стартовою ціною 86 131,27 тис. грн на аукціонах із зниженням стартової ціни на 50 %;
• 56 об'єктів на загальну суму 84 401,06 тис. грн за виставленою стартовою ціною 82 044,61 тис. грн шляхом викупу покупцем, який єдиний подав заяву на участь в аукціоні із зниженням стартової ціни на 50 %;
• 147 об'єктів на загальну суму 19 732,59 тис. грн за виставленою стартовою ціною 76 657,32 тис. грн на аукціонах за методом покрокового зниження стартової ціни та подальшого подання цінових пропозицій.

Крім того, державними органами приватизації шляхом викупу відповідно до статей 16, 18 Закону про приватизацію продано 38 об'єктів на суму 46 671,28 тис. грн.

549,5 млн грн фактично перераховано до державного бюджету від приватизації державного майна та інших надходжень, пов'язаних з приватизацією.

Протягом 2019 року було укладено договори про проведення електронних аукціонів з продажу об'єктів малої приватизації з 33 авторизованими операторами електронних майданчиків.

1.4. Продаж об'єктів великої приватизації

Щодо ПАТ «Центренерго»

З дати затвердження розпорядження Кабінету Міністрів України від 21 лютого 2018 року № 111-р набрав чинності договір надання професійних послуг для підготовки до приватизації та продажу пакета акцій розміром 78,289 % статутного капіталу ПАТ «Центренерго», укладений між Фондом та компанією Ernst & Young spoŀka z ograniczoną odpowiedzialnością Corporate Finance sp. k. (Республіка Польща).

У січні 2019 року між Фондом та компанією Ernst & Young було укладено Договір про внесення змін до Договору надання професійних послуг від 31 липня 2017 року в частині продовження терміну надання послуг за договором до 30.06.2019.

Ухвалою Окружного адміністративного суду м. Києва від 16.05.2019 за позовом ТОВ «Укрдонінвест» Фонду заборонено вчиняти будь-які дії зі здійснення приватизації ПАТ «Центренерго». Постановою Верховного Суду від 07.11.2019 ТОВ «Укрдонінвест» відмовлено у задоволенні позову.

Терміни дії висновку про вартість пакета акцій ПАТ «Центренерго» та строк розміщення акцій ПАТ «Центренерго» закінчилися 30.09.2019.

У грудні 2019 року Фондом направлено на погодження заінтересованим органам проєкт розпорядження Кабінету Міністрів України, яким, зокрема, запропоновано виключити вимогу, згідно з якою приватизація ПАТ «Центренерго» здійснювалася відповідно до Прикінцевих та перехідних положень Закону про приватизацію. У разі затвердження Урядом запропонованих змін приватизація ПАТ «Центренерго» буде здійснюватися відповідно до статті 19 Закону про приватизацію.

Щодо ПрАТ «Президент-Готель»

Розпорядженням Кабінету Міністрів України від 14 листопада 2018 року № 843-р визначено радника для надання послуг з підготовки до приватизації та продажу пакета акцій ПрАТ «Президент-Готель» розміром 100 % статутного капіталу товариства та джерела оплати його послуг.

Ухвалою Господарського суду міста Києва від 24.04.2019 Фонду та ТОВ «Конкорд Консалтинг» було заборонено вчиняти дії з підготовки до приватизації та щодо відчуження державного пакета акцій ПрАТ «Президент-Готель». Ухвалою Господарського суду міста Києва від 20.08.2019 було розблоковано приватизацію пакета акцій ПрАТ «Президент-Готель».

У вересні 2019 року між Фондом та ТОВ «Конкорд Консалтинг» було підписано додаткову угоду до договору про надання послуг радника від 03.09.2018 щодо подовження термінів надання послуг з підготовки до приватизації та продажу пакета акцій товариства, після чого будуть розроблені та направлені на затвердження до Кабінету Міністрів України умови продажу об'єкта приватизації.
