«Школа успіху» — це історія про те, що задля звершень треба бути особистістю і командним гравцем водночас. Зміни починаються з тебе, але вони немислимі і без відповідного оточення. Уже 8 років освітній проект гуртує юних лідерів та лідерок, які мають амбіції вдосконалювати себе і змінювати країну. Цього року на проект подалося понад три тисячі школярів із різних куточків країни. З них відібрали сотню наймотивованіших хлопців і дівчат.

За 10 днів вони придумують, яким чином поширити власну активність у своїх великих або малих громадах. Бо знання, переконані тут, потрібно передавати далі.

Урок №1

Страх не має перемагати цікавість

У готельному комплексі у Пущі-Водиці — де багато сонця, зелені й простору — окремо проводять школи для дівчат і для хлопців. Для них розробляють програми, котрі враховують вік і стать підлітків. Ті — слухають лекції, беруть участь у тренінгах, відвідують успішні компанії. Одним словом, занурюються у спілкування з людьми, які знають, як втілювати мрії в реальність. І вчаться того ж.

Учасників кожної школи об’єднують у п’ять команд по десятеро людей. Разом із ментором учасники розробляють проекти своїх локальних шкіл. Щоб потому, як повернуться додому, поділитися отриманими знаннями далі. Кожен учасник має вибрати тему власного проекту, знайти відповідних спікерів, приміщення для заходу, скласти його графік і бюджет.

Теми занять — різноманітні: від емоційного інтелекту до проектного менеджменту. Школярі дізнаються про різні сфери, у яких можна самореалізуватися сьогодні, й вибирають ближчі до душі.

15-річній Дарині Худіяш із Броварів відгукнулася ідея того, як у сучасному світі кожен самотужки може творити себе. Для цього не конче мати мішок грошей або чиюсь протекцію, вже знає дівчина. Проект її локальної «Школи успіху» зветься «Shape your future by your own», тобто «Формуй своє майбутнє самотужки».

Дарина склала концепцію та план проекту: за три дні запрошені лектори (а це мешканці її містечка Бровари, які досягли визнання у своїх захопленнях) поділяться власними секретами. Читання, тайм-менеджмент, екологічна свідомість, креативне мислення, ораторське мистецтво — це лише частина тем проекту. Запрошені гості повідають, що означає бути лідером XXI століття та чому це під силу кожному.