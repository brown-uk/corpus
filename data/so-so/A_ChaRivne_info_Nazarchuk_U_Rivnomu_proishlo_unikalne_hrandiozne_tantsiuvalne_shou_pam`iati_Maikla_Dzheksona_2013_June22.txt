<id>A</id>
<author_surname>Назарчук</author_surname>
<author_name>Марина</author_name>
<title>У Рівному пройшло унікальне грандіозне танцювальне шоу пам`яті Майкла Джексона</title>
<publ_in>ЧаРівне.інфо</publ_in>
<url>http://charivne.info/news/u-rivnomu-proyshlo-unikalne-grandiozne-tantsyuvalne-shou-pamyati-maykla-djeksona</url>
<publ_part></publ_part>
<publ_place>Рівне</publ_place>
<publisher></publisher>
<year>2013</year>
<pages></pages>
<length>822</length>
<alt_orth>0</alt_orth>
<errors>Гран-Прі - Гран-прі; Більш, ніж - Більш ніж</errors>
<comments></comments>
<body>Напередодні весни, <emphasis>23 та 24 лютого</emphasis>, у Рівному з блиском буяло безпрецедентне <emphasis>грандіозне шоу «<foreign>MJ</foreign>»</emphasis> єдиної у Західній Україні професійної танцювальної трупи <emphasis>«<foreign>Light Dance Company</foreign>»</emphasis>. Більш, ніж двогодинне унікальне для України танцювальне шоу, що присвячене пам’яті неперевершеного короля поп-музики, шоумена, співака <emphasis>Майкла Джексона</emphasis>, пройшло на сцені глядацької зали Рівненського міського Палацу дітей та молоді.
<emphasis>Стрижнем концерту</emphasis> були творчість та символіка Майкла Джексона – його безсмертна та відома кожному музика, неймовірний унікальний вокал, білі рукавички, різноманітні капелюхи та, звісно ж, легендарна, незрівнянна та всесвітньовідома «місячна хода». І це логічно, адже хореографічний спектакль у постановці Відмінника освіти, керівника Школи сучасної хореографії, художнього керівника «<foreign>Light Dance Company</foreign>» та неймовірно талановитого хореографа <emphasis>Наталії Сторожук</emphasis> задумувався як своєрідна вокально-хореографічна імпровізація на основі творчості талановитого митця, його неординарного підходу до життя і мистецтва, його світосприйняття. Часом здавалося, що Майкл Джексон і справді присутній на сцені – настільки правдиво були передані його образ, стиль поведінки та манера танців.
У концерті брали участь кращі танцюристи та випускники різних років <emphasis>Школи сучасної хореографії «<foreign>LDC</foreign>»</emphasis>: молодший та середній склади Зразкового ансамблю сучасного танцю «<foreign>Light</foreign>», підготовча група «<foreign>Light Dance Company</foreign>» та «золотий» концертний склад «<foreign>Light Dance Company</foreign>», а також неперевершена співачка – <emphasis>золотий голос Рівненщини Юлія Тимочко.</emphasis>
Суперсучасне танцювальне мега-дійство вразило усіх грандіозністю, масштабністю та чисельністю, адже перед глядачами виступило <emphasis>більше сотні учасників</emphasis> різного віку, з кожним танцювальним номером також змінювалися і сценічні костюми, створені золотими руками кутюр’є <emphasis>Ольги Горбачевської.</emphasis>
Також дійство супроводжувалося сценографічними, технічними, світловими і піротехнічними <emphasis>спецефектами</emphasis>, а учасники використовували найрізноманітніший реквізит - стільці, столи, барабани, кросівки-ролики та спеціальний подіум.
На самій же сцені творилося щось неймовірне: номери відбувалися в режимі <foreign>non-stop</foreign>, нарощуючи темпоритм та емоційний фон вистави, що надзвичайно підсилювало захват від шоу.
Усе це – результат клопіткої та важкої праці як балетмейстера Наталії Сторожук, так і кожного учасника «<foreign>Light Dance Company</foreign>», адже підготовка до шоу тривала у шаленому режимі – щотижня безліч багатогодинних виснажливих тренувань.
<emphasis>Родзинкою</emphasis> танцювального шоу «<foreign>MJ</foreign>» стало те, що у кожному номері щоразу виокремлювався інший соліст – <emphasis>свій власний Майкл Джексон.</emphasis>
Таким чином кожен виконавець мав змогу по-своєму передати образ короля поп-музики, виходячи із власних внутрішніх відчуттів, свого характеру та особистого ставлення до творчості митця.
<emphasis>Кульмінацією</emphasis> та водночас <emphasis>красномовною крапкою</emphasis> яскравого свята танцю став фінальний номер, в якому під чуттєвий хіт Майкла Джексона <emphasis>«<foreign>We Are the World</foreign>»</emphasis> усі учасники шоу не лише танцювали, а й співали цю пісню українською мовою, дублюючи її сурдоперекладом.
Насамкінець на глядачів чекав сюрприз, який викликав щирий непідробний дитячий захват – вони отримали змогу доторкнутися до Земної кулі. Саме так, величезна надувна Земля літала над залом, втіливши у собі образ світу, який ми передаємо дітям з покоління в покоління та який має бути найдорожчим для кожного, хто продовжить цю споконвічну естафету.
Такий фінал під пісню, де мова йде про те, що <emphasis>«Ми – світ! Ми – діти!»</emphasis>, згуртував усіх присутніх та нагадав про справжні важливі та вічні <emphasis>цінності</emphasis> – добро, людяність, щирість, любов.
<emphasis>Основу</emphasis> танцювального шоу «<foreign>MJ</foreign>» склали <emphasis>інтерпретації хореографічних робіт</emphasis> як самого Майкла Джексона, так і інших іменитих хореографів та легендарних шоуменів - Тревіса Пейна, Лавелла Сміта, Баррі Лейзера, Міши Габріеля, Ніка Басса, Нейдера Мушарбаша, Кенні Вормелда, Кеоні Мадріда, Камілло Лоріселли, Девіна Джеймісона та Наталії Сторожук.
Привітати із виступом та підтримати колектив «<foreign>Light Dance Company</foreign>» під час виступу з Ужгорода до Рівного приїхали хороші друзі «лайтів» - <emphasis>Студія сучасного танцю «Бліц»</emphasis>. Їхня присутність у залі, без сумніву, підняла і без того бойовий дух танцюристів та зарядила їх своєю енергетикою та позитивом. Крім того, наприкінці концерту на постановника танцювального шоу «<foreign>MJ</foreign>» Наталію Сторожук чекав <emphasis>приємний сюрприз</emphasis>. Його підготували хороші друзі та постійні партнери «<foreign>Light Dance Company</foreign>» – ТМ «<foreign>ARTmodels</foreign>» в особі її директора <emphasis>Оксани Ігас</emphasis>, а також <emphasis>солісти «золотого» концертного складу «<foreign>Light Dance Company</foreign>».</emphasis> Це був аудіозапис, де Оксана Ігас та учні Наталії Сторожук висловили їй подяку, повагу та захоплення її творчістю та професійністю. Цей неочікуваний подарунок розчулив хореографа аж до сліз, настільки зворушливим та щирим він був.
Нагадаємо, що <emphasis>танцювальне шоу «<foreign>MJ</foreign>»</emphasis> було створене у 2011 році, коли колектив «<foreign>Light Dance Company</foreign>» презентував його перше промо. Офіційна ж прем’єра шоу відбулася влітку минулого року. У останній постановці шоу був доданий ще один яскравий номер – «<foreign>Wanna Be Startin’ Something</foreign>», який виконали солісти концертного складу «<foreign>Light Dance Company</foreign>».
До речі, ці два концерти шоу «<foreign>MJ</foreign>», що пройшли минулими вихідними, на жаль, відбулися у Рівному <emphasis>востаннє</emphasis>. Як нам пояснили організатори, шоу є дуже фінансово затратним: світло, костюми, спецефекти, взуття, звук – усе це вимагає чималої фінансової бази, і своїми власними силами за відсутності спонсорської підтримки організовувати та проводити таке шоу постійно і систематично є неможливим.
Та все ж, як би там не було, усі поціновувачі мистецтва танцю загалом та зокрема творчості <emphasis>«<foreign>Light Dance Company</foreign>»</emphasis> – багаторазового лауреата та володаря Гран-Прі різноманітних Всеукраїнських та Міжнародних хореографічних конкурсів і фестивалів – вірять у краще. Разом з ними ми теж сподіваємося, що за сприятливих умов, в першу чергу фінансових, рівнянам ще не раз пощастить побачити яскраве, колоритне та феєричне хореографічне шоу «<foreign>MJ</foreign>», адже воно є <emphasis>Мистецтвом</emphasis> з великої букви. А таке Мистецтво, беззаперечно, заслуговує і на те, щоб жити вічно, і на те, аби якомога більше людей мало змогу ним насолоджуватися.</body>