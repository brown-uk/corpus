<id>C</id>
<author_surname>Хамандяк</author_surname>
<author_name>Ірина</author_name>
<title>Історія українських солодощів: від таємниць сухого варення до гран-прі за кращий шоколад</title>
<publ_in>posteat.ua</publ_in>
<url> https://posteat.ua/interviews/istoriya-ukra%d1%97nski-solodoshhiv-vid-tayemnic-suxogo-varennya-do-gran-pri-za-krashhij-shokolad/</url>
<publ_part></publ_part>
<publ_place></publ_place>
<publisher></publisher>
<year>2019</year>
<pages></pages>
<length>917</length>
<alt_orth>0</alt_orth>
<errors>зустрічається - трапляється; Воно пригадується - Його згадано; подачі - подання; Аристотеля - Арістотеля; у літописах Київської Русі пригадується  - у літописах Київської Русі згадано; про ... ягоди, зокрема ... смородина, брусниця, малина, журавлина - про ... ягоди, зокрема ... смородину, брусницю, малину, журавлину; Спосіб подачі та входження - Спосіб подавання та входження; подачу - подавання; прийому – прийняття; В ... документах зустрічається - В ... документах трапляється; На це вплинуло ряд історичних подій  - На це вплинув ряд історичних подій; привносить  - доносить; пішла та роки - пішла, та роки; зустрічаються чисельні пригадування - трапляються численні згадки; будучи – бувши; торгівельних – торговельних; Не зважаючи на  - Попри; до Львову - до Львова; імпортувала - експортувала; продукція Львову - продукція Львова; </errors>
<comments></comments>
<body>
Сьогодні похід до ресторану, кав’ярні чи магазину за черговою дозою «солодкого щастя» для нас звична справа. Ми замовляємо тирамісу, пана-коту, макарони та шаленіємо від словосполучення «бельгійський шоколад». Однак так було не завжди. Україна має багату і надзвичайно цікаву історію виробництва солодощів. Наші предки готували відомі на весь світ десерти та навіть власний шоколад, який було відзначено найвищими нагородами на міжнародних виставках. І сьогодні українські кондитери вражають своєю майстерністю. Різноманіття локальних продуктів дозволяє їх демонструвати унікальні смакові поєднання у десертах. Щоб краще зрозуміти вектор розвитку кондитерської індустрії, її потреби та перспективи організатори майстер-класу <foreign>Taste of Smakolyky</foreign> приділили особливу увагу історії українських солодощів. Про те, як формувалися традиції приготування українських десертів та що вдалося зберегти до сьогодні розповідає спікер майстер-класу <foreign>Taste of Smakolyky</foreign>, кандидатка історичних наук, доцент кафедри гуманітарних дисциплін Національного університету харчових технологій Ольга Коцюбанська.

<b>Чи відомо коли і в якому значенні стало використовуватися слово десерт?</b>

Поняття «десерт», що походить від французького «<foreign>desservir</foreign>» та означає «стіл без тарілок» зустрічається в європейській гастрономії вже з XVII століття. Воно пригадується у лікарській книзі англійського письменника, філософа та громадського діяча Вільяма Вогхана «Вказівки для здоров’я». Однак десерт як страва, що є кульмінацією, завершенням трапези, з’являється у середині ХІХ століття. Саме тоді з одночасної подачі багатьох різноманітних страв перейшли до поступової подачі окремих страв у індивідуальних тарілках. Появу цього способу подачі пов’язують із іменем відомого французького кухаря Марі-Антуана Карема. Його вважають одним із засновників «високої кухні», що працював при дворі російського імператора Олександра I, англійського короля Георга IV та австрійського імператора Франца II.

<b>Відколи бере свій відлік історія українських десертів?</b>

Історія десертів у Європі в цілому та в Україні зокрема має давні та усталені традиції. Річ у тім, що солодощі від самої античності мали особливе місце у системі європейського харчування. Ще у працях Гіппократа та Аристотеля зустрічається так звана теорія чотирьох гуморів. Теорія робить припущення, що здоров’я людини залежить від рівноваги чотирьох рідин – крові, флегми, чорної і жовтої жовчі. Чорна жовч (<foreign>melain chole</foreign>) викликала тугу та погані роздуми. А протистояти їй були покликані солодощі та спеції. Грецька теорія чотирьох гуморів була успадкована Середньовічною Європою. Щоправда, темні віки – час після розпаду Римської імперії – поглинули чимало гастрономічних винаходів.

<b>Які продукти та смаки використовувалися в українських десертах нашими предками? Чи збереглися ці традиції до сьогодення?</b>

В Україні десертні страви від давніх-давен ділилися на борошняні та ті, що готувалися на основі фруктово-ягідної сировини. Вже у літописах Київської Русі пригадується медовий хліб та різноманітні вироби з дріжджового тіста. Також є згадки про витримані у меду ягоди, зокрема вишні, сливи, смородина, брусниця, малина, журавлина. Популярними були злакові киселі – житні, пшеничні, вівсяні. Серед спецій того часу виділяють кмин, аніс, м’яту, калган. Також одною із найдавніших традицій є виробництво пряників. Однак з часом європейська мода вносить свої корективи і біле борошно переважає над житнім.

Спосіб подачі та входження десертів в українські традиції пов’язані із традиціями вживання чаю та кави. Вже у XVII столітті ченці Києво-Печерської лаври практикували подачу до кави фруктового конфітюру, що було частиною урочистого прийому гостей. В хроніках і документах зустрічається величезна кількість десертів на основі фруктів та меду, включно із вимоченими в меду зеленими горіхами. Кульмінацією цієї традиції стає відоме сухе варення кондитерської династії Балабухів, що у XVIII столітті заснувала власне виробництво у Києві. Втрачений з часом рецепт сухого варення і досі є предметом заздрощів та суперечок.

<b>Як територіальні особливості України вплинули на формування смакових вподобань та виробництво десертів?</b>

Дійсно, різні регіони України завжди мали відмінності у гастрономії. На це вплинуло ряд історичних подій і, звичайно, природні умови регіонів. Панування, наприклад, Османської імперії на півдні України привносить до нас традиції тюркської кухні, зокрема обсмажування продуктів у гарячій олії. І досі такою традиційною стравою є вергуни. Також Південь був багатий традиціями східних солодощів. Османська імперія пішла та роки її панування лишили у спадок цікавий мікс культур. У архівних документах кінця ХІХ століття зустрічаються чисельні пригадування одеських фабрик, що виробляли виключно східні солодощі.

Якщо улюбленими смаколиками Києва було сухе варення, а Одеса хвалилася рахат-лукумом, досягненням Львову став шоколад. Харків ХІХ століття спеціалізувався на пряничних майстернях, а згодом і фабриках, що виготовляли виключно пряники. Також у ХІХ столітті на Півдні починається культивування соняшника. Результатом освоєння цієї культури згодом стала соняшникова халва, що не є характерною для класичних східних рецептів. Однак у нашій країні вона здобула популярність як доступний продукт та завдяки можливості використання побічних продуктів олійного виробництва.

<b>Коли на території України почали виготовляти шоколад?</b>

Будучи жвавим перехрестям торгівельних шляхів, Львів швидко вбирав нові технології. Шоколад як напій приходить до Львову у XVIII столітті. Не зважаючи на те, що твердий шоколад – винахід другої половини ХІХ століття, вже тоді, у 70-80-ті роки, іноземні мандрівники зазначали, що шоколаду у Львові робиться більше, ніж у німецьких цукернях. Фабрика Маурісія Брандштадтера (нині «Світоч») вдало імпортувала свою продукцію у європейські столиці. А на початку XX століття продукція Львову настільки успішно конкурувала із продукцією Варшави та Відня, що місто фактично отримало статус другої, після швейцарського Берну, шоколадної столиці Європи.

<b>Чи є історичні факти визнання українських кондитерських виробів у світі?</b>

Продукція українських кондитерських фабрик була знана і шанована. Шоколаду львівських фабрик навіть присвячували свої спогади відомі письменники, як, наприклад, Станіслав Лем. Харківська фабрика Жоржа Бормана (нині частина корпорації «Бісквіт-шоколад») у 1900 році отримала два гран-прі на Всесвітній виставці у Парижі. Не менше визнання отримала і фабрика Валентина Єфімова (нині київська кондитерська фабрика корпорації «Рошен») – золоті медалі на виставках у Лондоні та Брюсселі 1904 року.

Історія українських солодощів є вдалим прикладом того, що геополітичне розташування на перехресті шляхів Заходу і Сходу може надати місцевій гастрономії неперевершене розмаїття барв. Традиції Київської Русі та тюркської кухні, класичні традиції старої Європи роблять гастрономічну історію нашої країни оригінальною та багатошаровою, як львівські пляцки.
</body>
