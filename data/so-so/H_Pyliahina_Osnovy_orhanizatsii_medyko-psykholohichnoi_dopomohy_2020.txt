Оскільки медична психологія спрямована насамперед на вирішення завдань, пов'язаних з підтриманням психологічного здоров'я населення, із вивченням психологічних факторів, що впливають на виникнення і перебіг захворювань, з діагностикою хворобливих і патологічних станів, психокорекційними формами впливу на процес одужання, реабілітацію і психопрофілактику захворювань, то, безумовно, в центрі її уваги перебуває людина. Саме особистість хворого – з її стражданнями, труднощами адаптації та самореалізації, що є наслідком проблем зі станом її здоров'я. Медичний психолог – це фахівець, який повинен надати кваліфіковану допомогу такому пацієнту в його скрутних обставинах.

Ситуація із захворюваністю в Україні свідчить, що в останні роки існує стала тенденція до зростання невротичних і психосоматичних розладів, які характеризуються емоційно-вольовими порушеннями й вегетативним симптомокомплексом, патопсихологічними особистісними змінами, стійкою соціальною дезаптацією. Але розуміння самих пацієнтів та структурура надання їм медичної допомоги в нашій країні вибудовані таким чином, що вони потрапляють на прийом до медичного психолога чи психотерапевта лише через деякий час, який іноді триває роки. І це незважаючи на те, що саме медико-психологічної допомоги вони потребують передусім. Саме тому роль медичного психолога в структурі надання медичної допомоги населенню стає вкрай важливою. Сьогодні медична психологія має шалену популярність у царині прикладних галузей психологічної науки, бо саме ці спеціалісти безпосередньо впливають на ефективність лікувально-діагностичних і реабілітаційних процесів. Психологічна допомога пацієнтам терапевтичних та хірургічних стаціонарів, участь психологів у інших формах лікарського втручання відіграють серйозну роль у профілактиці ускладнень захворювань, скороченні тривалості періоду відновлювання. А також саме медична психологія вивчає психологічні особливості професійної діяльності медичних працівників.

В Україні розвиток медичної психології спрямований на вирішення організаційних, методичних і практичних проблем, котрі з'ясовують роль медичного психолога в загальній роботі лікувальних закладів та у проведенні психокорекційних, психотерапевтичних і реабілітаційних заходів.

До завдань у роботі медичного психолога належать: розуміння взаємодії психічних і соматичних процесів при виникненні та розвитку хвороб, закономірності формування уявлення про своє захворювання у хворого, вивчення способів усвідомлення хвороби. До більш практичних завдань можна віднести: формування адекватних особистісних установок, пов'язаних з лікуванням: використання компенсаторних і захисних механізмів особистості в терапевтичних цілях; вивчення психологічного впливу лікувальних методів і засобів лікувальних процедур, клінічних і апаратурних досліджень, хірургічних втручань тощо) з метою забезпечення їх максимального позитивного впливу на фізичний і психічний стан пацієнта; організація лікувального середовища (стаціонару, поліклініки, санаторію), вивчення стосунків хворих з родичами та персоналом.

У комплексі організації лікувальних заходів медичний психолог безпосередньо впливає на побудову взаємин учасників лікувального процесу – особливо на усвідомлення лікарем його психологічного впливу в ході проведення ним діагностичної, лікувальної, профілактичної роботи. Розробка принципів і методів психологічного дослідження в клініці, застосування позитивного психологічного впливу на психіку людини в лікувальних і профілактичних цілях – ці прикладні задачі медичної психології повинні враховуватися в діяльності різних ланок системи охорони здоров'я.

Робота медичного психолога пов'язана з областями медичної психології, серед яких виділяють наступні; загальна психологія, клінічна психологія, психокорекція, медична експертиза, профвідбір осіб з інвалідністю. Одна з найважливіших професійних зон роботи медичного психолога – це корекційна медична педагогіка та дефектологія – суміжна з медициною, психологією і педагогікою область, спрямована на абілітацію та соціалізацію дітей з різними формами органічної патології ЦНС.

Зростаюче значення медичної психології обумовило поширення її викладання у вищих навчальних закладах. У системі медичної освіти зона є дисципліною, яка формує професійний світогляд сучасного лікаря. При вивченні дисципліни «Медична психологія» фахівець будь-якого рівня навчання (бакалавр, лікар-спеціаліст, магістр) повинен мати визначені професійні компетенції.

Знати:
• основні поняття, завдання та методи роботи, які застосовуються у медичній психології;
• поняття «норма», «здоров'я», «патологія», «хвороба», «медико-психологічна діагностика», «корекція», «реабілітація» та «профілактика»
• специфіку застосування набутих знань з медичної психології у практиці;
• основні поняття нейропсихології, патопсихології, корекційної педагогіки;
• особливості розвитку та поведінки особистості.

Вміти:
• застосовувати отримані теоретичні знання в практичній роботі;
• аналізувати особистісні та вікові характеристики людини, що перебуває у патологічному стані або має будь-яке захворювання;
• визначати вплив середовища на нервово-психічне здоров'я клієнтів у певних умовах чи в окремих випадках;
• планувати і здійснювати психодіагностичне обстеження хворого при різних соматичних і психічних захворюваннях з використанням основних методів та методик, що є в арсеналі медичної психології;
• планувати і здійснювати психокорекційне втручання при патологічних станах чи захворюваннях;
• проводити психореабілітаційні заходи задля соціальної реадаптації пацієнтів та психопрофілактичні заходи з метою запобігання рецидивування захворювань або їх виникнення;
• визначати характер впливу умов лікування на психіку і поведінку пацієнтів та аналізувати процеси лікування і психологічного стану людини під час лікування та реабілітації;
• надавати рекомендації та пропозиції щодо впровадження результатів медико-психологічних досліджень у практику медичних (закладів стосовно умов оптимального використання особистих трудових можливостей, досліджуваних з урахуванням перспектив розвитку професійних здібностей, раціональних режимів праці та відпочинку медичних працівників, покращення соціально-психологічного клімату та умов праці в їх трудових колективах.

Втілення підготовки професійних медичних психологів, а також розповсюдження знань із психології серед лікарів інших спеціальностей вкрай необхідне, враховуючи реформування системи охорони здоров'я, що здійснюється в Україні упродовж останніх років. У багатьох лікувальних установах, насамперед у психіатричних і неврологічних лікарнях, медичні психологи входять до штатного розпису, створені та працюють кабінети для проведення психокорекційної роботи і психотерапії. Наступним етапом у втіленні сучасної моделі надання медичної допомоги в психіатричних та соматичних лікарнях або приватних лікувальних закладах є створення бригадної роботи. Керуючим центром бригади, як функціонального підрозділу у діагностично-лікувальному та реабілітаційному процесі, є лікар – найчастіше йдеться про психіатра, бо основними споживачами послуг у медичній психології є пацієнти з нервово-психічними розладами. Але ефективність роботи лікаря безпосередньо залежить від супутньої праці психотерапевта або медичного (клінічного) психолога, фахівця із соціальної роботи, а також середнього медичного персоналу (медсестри чи фельдшера). Саме цілеспрямована єдність у роботі медичної бригади, коли кожний із спеціалістів, виконуючи свої функціональні обов'язки, реалізує необхідні діагностичні, лікувальні та реабілітаційні заходи під керівництвом і в тісному співробітництві з лікарем.

Ця модель концептуально дотримує всі ідеї біопсихосоціальної парадигми в медицині, бо саме так можна здійснити основні принципи лікування, основними цілями якого є:
• одужання хворого або максимальна редукція патологічних симптомів із максимально можливим відновленням порушених чи втрачених функцій;
• профілактика рецидивів захворювань та виникнення нових хвороб
• збереження або максимально можливе відновлення соціальних компетентностей;
• дотримання прав людини у ході лікування та реабілітації.

Таким чином, на тлі Законодавства України та постанов відповідних міністерств, виконуючи свої основні професійні завдання, медичний психолог може:
працювати в будь-яких закладах системи охорони здоров'я, соціального забезпечення та освіти; він може проводити й діагностичну, лікувально-консультативну та психокорекційну (психотерапевтичну) роботу у психіатричних чи соматичних стаціонарних відділеннях, у поліклінічних установах, консультативних центрах здоров'я, реабілітаційних центрах, соціально-психологічних службах (служба сім'ї, телефон довіри тощо);
займатися організацією профорієнтаційної роботи (здійснювати професійний добір, профадаптацію, профнавчання, соціально-психологічне вивчення трудових колективів, дослідження причин плинності кадрів, травматизму, консультування тощо);
працювати психологом-вихователем та психологом-консультантом у середніх спеціальних школах та дошкільних закладах для дітей з особливими потребами;
викладати медичну психологію в середніх та вищих навчальних закладах;
працювати старшим лаборантом у психологічних лабораторіях вищих навчальних установ та\або науковим співробітником у науково-дослідницьких закладах, а також методистом-лаборантом на відповідних кафедрах освітніх, виховних і виправно-трудових закладів;
проводити дослідження в галузі медичної психології та педагогічної роботи в галузі психології з підготовкою науково обґрунтованих пропозицій, спрямованих на підвищення ефективності лікування і реабілітації хворих:
працювати у сфері управління, обслуговування, підприємництва, органах місцевої влади в якості психолога-консультанта, менеджера соціально-психологічної служби, а також консультувати керівників і спеціалістів із соціально-психологічних питань управління й організації професійної діяльності;
проводити	судово-психологічну та військово-психологічну експертизу при набутті певної кваліфікації та/або брати участь у комплексних експертизах (наприклад, судовій психолого-психіатричній експертизі тощо).

У своїй роботі медичний психолог дотримується наступних етичних принципів:
постійно збагачує свої знання про нові наукові досягнення в галузі професійної діяльності; застосовує лише апробовані професійні методи і процедури, а у випадках проведення дослідження чи експерименту — попереджає досліджуваних про застосування неперевірених методів;
береться за вирішення тільки тих завдань, які належать до сфери його компетенції. У разі виникнення питань, проблем або неспроможності допомогти хворому психолог передає його іншому досвідченому фахівцеві й налагоджує контакт з професіоналами, що можуть надати очікувану допомогу;
додержується принципу добровільної участі пацієнта в обстеженнях, лікуванні чи реабілітації, намагається налагодити з пацієнтом співробітництво. Під час роботи з дітьми, пацієнтами з тяжкими психічними розладами (в крайніх випадках) допускаються відхилення від принципу добровільності, але в межах законодавчих норм. Вступаючи у контакт з особами, для яких він є обов'язково-примусовим (наприклад, у разі проведення судово-психологічної експертизи), не має права змушувати пацієнта повідомляти відомості всупереч його волі;
додержується конфіденційності у всьому, що стосується взаємин з пацієнтом, його особистого життя та життєвих обставин, і може передавати будь-яку інформацію про пацієнта, тільки якщо він просить або погоджується на це. Виняток становлять випадки, коли виявлені симптоми є небезпечними для пацієнта та інших людей, і психолог зобов’язаний поінформувати тих, хто може надати кваліфіковану допомогу;
не робить висновків і не дає порад, не маючи достовірних знань про пацієнта або ситуацію, в якій він перебуває. У доступній формі повідомляє обстежуваному про свій висновок (діагноз) і методи та засоби можливої допомоги. Обачливо і обережно висловлюється щодо виявлених патологій у психічному стані пацієнта. У звіті (висновку) психолога повинна міститися лише необхідна і водночас достатня інформація про стан хворого та здійснювані дослідження чи проведені корекційні (реабілітаційні) заходи;
прагне до адекватних знань про свої індивідуальні якості та особливості і визначення меж власних професійних можливостей. Уникає встановлення неофіційних взаємин з пацієнтом, якщо це може стати на перешкоді проведенню діагностичної, консультаційної та корекційної роботи з ним.

Розуміння та адекватне втілення організації роботи медичного психолога є основою удосконалення надання ефективної медико-психологічної допомоги особам, що звертаються по допомогу, і сприяє покращенню здоров'я та соціального благополуччя населення України.
