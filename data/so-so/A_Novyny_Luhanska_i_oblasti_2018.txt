Контррозвідники СБУ, залучені до ООС, викрили спроби вербування представниками «ЛНР» засуджених, переданих для відбуття покарання до українських пенітенціарних установ.

Про це йдеться у повідомленні СБУ.

«Під час перевірочних заходів оперативники спецслужби, зокрема, виявили серед ув’язнених, переміщених з тимчасово окупованого Луганська у грудні 2018 року трьох осіб, завербованих так званим «МГБ ЛНР»», — зазначається у повідомленні.

Правоохоронці встановили, що терористи через погрози та психологічний тиск змусили засуджених підписати зобов’язання про негласну співпрацю. За задумом бойовиків, ув’язнені після відбуття покарання повинні були збирати для «МГБ ЛНР» інформацію щодо місць дислокації, склад та переміщення українських військових підрозділів.

У разі відмови терористи погрожували насильством, позбавленням побачень із рідними та блокування переміщення на контрольовану українською владою територію. Засуджені надали співробітникам СБУ детальну інформацію про обставини вербування.

Тривають заходи щодо перевірки інших осіб, можливо причетних до протиправної діяльності.

Служба безпеки України попереджає, що згідно зі ст. 111 Кримінального кодексу України, державна зрада карається позбавленням волі на строк до п’ятнадцяти років. Але громадянин України звільняється від кримінальної відповідальності, якщо він не вчинив на виконання злочинного завдання жодних дій і добровільно заявив органам державної влади про свій зв’язок з ворожою спецслужбою.
