<id>A</id>
<author_surname></author_surname>
<author_name></author_name>
<title>Ігор Терехов зустрівся з представниками громадських організацій афганців і чорнобильців</title>
<publ_in>Офіційний сайт Харківської міської ради, міського голови, виконавчого комітету</publ_in>
<url>https://www.city.kharkov.ua/uk/news/igor-terekhov-zustrivsya-z-predstavnikami-gromadskikh-organizatsiy-afgantsiv-i-chornobiltsiv-45820.html</url>
<publ_part></publ_part>
<publ_place></publ_place>
<publisher></publisher>
<year>2020</year>
<pages></pages>
<length>230</length>
<alt_orth>0</alt_orth>
<errors>в найближчий час провести - невдовзі провести; з благоустрою парку - з доброустрою парку</errors>
<comments>У тексті вжиті дефіси замість тире</comments>
<body><b>Перший заступник міського голови Ігор Терехов провів зустріч із представниками харківських громадських організацій воїнів-інтернаціоналістів та ліквідаторів наслідків аварії на ЧАЕС.</b>
Зустріч відбулася сьогодні, 14 жовтня, у Харківській міській раді. 
Під час заходу представники громадських організацій чорнобильців порушили питання про відзначення на гідному рівні 35-річчя від дня Чорнобильської катастрофи. Ігор Терехов зазначив, що разом з громадськими організаціями буде розроблено план заходів, який врахують при формуванні бюджету на наступний рік. 
Чорнобильці Індустріального району звернулися до першого заступника мера з проханням облагородити територію парку за БК «ХТЗ», куди нещодавно був перенесений пам’ятник чорнобильцям. Ігор Терехов дав доручення директору Департаменту комунального господарства Олексію Богачу в найближчий час провести всі необхідні роботи з благоустрою парку. 
Також була озвучена ідея створення у Харкові музею Чорнобиля. Перший віце-мер підтримав цю пропозицію, однак зауважив, що такий проєкт можна реалізовувати лише за спільного з обласною радою фінансування. 
Представники громадських організацій також підняли питання увічнення пам’яті героїв - афганців та чорнобильців. Перший заступник мера зазначив, що міська рада, приймаючи бюджет на наступний рік, обов’язково врахує ці побажання.
Підбиваючи підсумки зустрічі, Ігор Терехов звернув увагу на те, що серед піднятих сьогодні питань багато таких, які вирішуватимуться спільно з обласною радою.
«Були питання з житлово-комунального господарства, які міська рада вирішуватиме у робочому порядку. Однак є й такі питання, які вирішуватимемо спільно з областю. Наприклад, створення Музею слави чорнобильців», – сказав перший віце-мер.</body>
