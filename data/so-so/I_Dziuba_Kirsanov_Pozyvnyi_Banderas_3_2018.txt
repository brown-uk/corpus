<id>I</id>
<author_surname_1>Дзюба</author_surname_1>
<author_name_1>Сергій</author_name_1>
<author_surname_2>Кірсанов</author_surname_2>
<author_name_2>Артемій</author_name_2>
<title>Позивний «Бандерас»</title>
<publ_in></publ_in>
<url></url>
<publ_part></publ_part>
<publ_place>Харків</publ_place>
<publisher>Ранок</publisher>
<year>2018</year>
<pages>75-78</pages>
<length>817</length>
<alt_orth>0</alt_orth>
<errors>військовими і селянами – військовими й селянами; так само, як і я - так само як і я</errors>
<comments></comments>
<body>
Сонце заходило, і  табір укрили сутінки. Спека спала, стало вільніше дихати. Поодинокі солдати готувалися до відбою. Біля складів нікого не було. Я  підійшов до шахти, пересвідчився, що мене ніхто не бачить, й увімкнувши ліхтарика, занурився у глиб чорної пащі шахти. 
Запахло знайомою з  дитинства сирістю. Ще малими гралися ми тут у «козаків-розбійників». Вечорами, коли дорослі закінчували роботу та розходилися по своїх домівках, у  нас усе тільки починалося. Ми бігали по шахтах із ліхтариками. Розбійники малювали на стінах крейдою стрілки-дороговкази, за якими їх можна було знайти, і ховалися. Козаки їх шукали. Мені завжди більше подобалося шукати, і  я, на думку друзів, був кращим козаком у  селі. Одного суботнього дня я  не грав, бо відбував покарання за погану поведінку у  школі. Але мене все одно покликали шукати Льоху, бо він так заховався, що його не могли знайти навіть разом із дільничним. Усі вже думали, що з  Льохою сталася біда, а  я знайшов його менш ніж за двадцять хвилин. Він сховався у  ходові, прикривши його камінням, і ніхто, крім мене, не здогадався, що ті камені треба просто посунути. За правилами гри Льоха був правий, адже стрілка, яку він намалював, вказувала саме на камені, за якими він і  ховався. Льоха чув, що його шукають, але сидів мовчки й  радів, що ніхто не міг здогадатися, де саме він заховався. Тож Льоха переміг того дня й отримав заслужену нагороду — червоні зірки на сідниці від батьківського армійського ременя, що залишився в  дядька Степана з  часів його служби. 
Я намірявся перевірити, чи залишився той хід, яким користувалися ми з  Льохою, аби потрапити з  яру до шахти таємно від дорослих. Якщо так, тоді вбивця сержанта Музики теоретично міг непомітно залишити табір, убити десантника, а потім швиденько повернутися. Убивство сталося вранці, коли всі ще спали. Припустимо, що до вбивства десантника причетний Ходок. Але навіщо? Те, що Музика підкинув записку комбатові, малоймовірно. Якщо він у селі дізнався про Ходока, то ймовірно доповів би сам, адже був патріотом. Хіба що Ходок міг скористатися романтичними походеньками десантника до місцевої, аби загострити конфлікт між військовими і селянами. Коли так, то розвитку конфлікту поки що вдалося уникнути. Найбільш буйний із десантників — Колян зараз відпочиває у зиндані. 
Розмірковуючи отак, я  пройшов майже весь таємний хід. Попереду дорога розгалужувалася, я  повернув праворуч, коли раптом завважив удалині попереду промінь іншого ліхтаря. «Цікаво, хто ще тут може бути?»  — сяйнула думка. Цей хтось, так само, як і я, не хотів, щоб його викрили. Я вимкнув ліхтарик і почав переслідувати таємничу фігуру. Незнайомець рухався швидко й тихо, та ще й тримаючись на певній відстані. 
Мені допомагало тільки те, що я  добре знав цей лабіринт. Нарешті у кінці тунелю у сяйві місяця мені вдалося розгледіти силует незнайомця. Він був середнього зросту у  плащ-наметі і  з  великим наплічником за спиною. Незнайомець вийшов із шахти, і я прискорив ходу.
Вихід був доволі вузьким і  низьким, подолавши його, я  опинився в  яру. Позаду залишився вкритий буйною рослинністю вхід до шахти, який неможливо було  б помітити, не знаючи заздалегідь про його існування. Переді мною лежала долина, за якою миготіли вогні Веселого. Незнайомця ніде не було видно, його як водою змило. Я почав був сходити на пагорб, але раптом зачепив ногою сигнальну міну. У вечірню тишу увірвався гострий, різкий, верескливий свист, темне небо розірвало яскравим спалахом, осяявши на мить усе навколо, як удень. 
Водночас зі спалахом із валу почав працювати кулемет. Я  лише встиг стрибнути вбік і  скотитися до яру, де сховався від куль, але мене вихопили променем прожектора, і за якусь мить по мене спустилася група вевешників. 
— Лицем до землі! — пролунав чийсь наказ. 
— Хлопці, я свій! Капітан Саєнко, — спробував пояснити, підвівши голову. 
— Мовчи, гаде! Лицем до землі, я  сказав! — прокричав хтось просто наді мною.
Сперечатися було безглуздо, і я виконав наказ.
— Максим'юк, що знову сталося? — раптом почув я вже знайомий голос Чорного. 
— Якийсь військовий, каже що свій, — доповів Максим'юк. 
— Олена! — звернувся до мене Чорний. 
— Вівця! — промовив я другу частину пароля і підвів голову.
— Бандерас? — здивувався він. 
— Так, майоре, — відповів я. 
— Максим'юк, трясця твоїй матері, перш ніж здіймати галас, треба запитати пароль,— сердився Моляр. — Ходімо зі мною, капітане!  
Ми повернулися до табору. Моляр пропустив мене вперед, і я зайшов до його намету. Він запалив світло. Обличчя Моляра було червоним. По характерному запаху я зрозумів, що майор уже прийняв на груди грамів 200 або й  300 і  тому, мабуть, був роздратований, що його відпочинку завадили. На столі біля розкладачки було багато виробів із деревини: люльки й різні фігурки звірів. 
— Якого біса, капітане? — зажадав пояснень Чорний. 
— Вибачте, майоре! Не спиться, от і блукаю по табору. 
— За табором, — заперечив майор. 
— Трохи заблукав.  
— Заблукав? Ти  ж казав, що місцевий! — нагадав Чорний. 
— Був… дев’ятнадцять років тому!  
— І що, ностальгія замучила? Вийшов на рідне село подивитися? — сам вибудував логіку моєї поведінки майор. 
— Так… спогади дитинства! — погодивсь я. 
Моляр підійшов ближче і раптом недовірливо втупився в мене важким колючим поглядом.
— Розумію, це я розумію. Але ось чого не розумію, як тобі вдалося непомітно вийти з табору! — Чорний не запитував, а скоріше вимагав і  чекав від мене пояснень. 
— Так… я ж місцевий!</body>