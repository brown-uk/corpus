<id>A</id>
<author_surname></author_surname>
<author_name></author_name>
<title>7 причин відвідати Тернопілля</title>
<publ_in>7 днів ua</publ_in>
<url>https://7days-ua.com/news/7-prychyn-vidvidaty-ternopillya/</url>
<publ_part></publ_part>
<publ_place>Тернопіль</publ_place>
<publisher></publisher>
<year>2013</year>
<pages></pages>
<length>1782</length>
<alt_orth>0</alt_orth>
<errors>давайте познайомимося – познайоммось; віруючих – вірян; Більше 400 – Понад 400; з тих пір – відтоді; тут у IX - тут в IX; більше ста – понад сто; Юра в Львові - Юра у Львові; Становлення – зведення; Гріб – Гробу; насипані у - насипані в; із специфічною - зі специфічною; палацово – замковий - палацово–замковий; в світі - у світі; Справа в тому – Річ в тім; районах – районі; надоїдає – набридає; безкінечно – нескінченно; більше двадцяти – понад двадцять; писала одна – писало в одній; водоспадистий – водоспадний; Іване-Золотецькі - Івано-Золотецькі; являють собою – становлять; ведемо мову – мовимо; «старий» Новий рік – Старий Новий рік; «Ріо-де-жанейро» - «Ріо-де-Жанейро»; водопади - водоспади</errors>
<comments></comments>
<body>
Земля Тернопільська… Невидима цяточка в Космосі, крапка на карті земної кулі, клаптик суші у Європі… Й окраєць духмяної хлібини – України! Тернопільщина… Край, який завжди зачарує й обдарує всіх, хто сюди навідається, чимось незбагненним, неочікуваним, неймовірно красивим. Тернопілля… Земля, яка не перестає дивувати навіть тих, хто тут народився і живе. Адже це – край, де донині можливі духовні, географічні, науково – історичні й науково-природничі відкриття! Скільки б тут не бував, наскільки б не знав цю землю, вона постійно вимагає нового знайомства. Тому що кожного разу, вона, як перше кохання, прагне по-новому сподобатися, бути ще красивішою й добрішою. Тож, давайте познайомимося! А щоб Ви переконалися, що знайомство буде приємним і незабутнім, назвемо як мінімум сім причин чому Ви обов’язково повинні відвідати Тернопілля.
Причина перша. Храми й святині
Тернопілля – край благословенний, край священний. На цій землі – численні монастирі, церкви, костели, каплиці, печери відлюдників. Хтось може заперечити, що багато храмів є й в інших регіонах України. Але тільки у Почаєві Кременецького району для всього світу й на всі віки зберігся слід Божої Матері – відбиток її стопи. Тепер на цьому місці велична Свято-Успенська Почаївська Лавра – одна з найбільших святинь православ’я. За переказами, початок її становлення припадає на серединку 13 століття, коли монахи Києво-Печерської Лаври після захоплення татарами Києва змушені були йти на захід, рятуючи святі реліквії.
З тієї ж самої причини постала й Зарваниця – гордість греко-католиків усього світу. Її нерідко називають українським Люрдом – одним з найвідоміших католицьких центрів у Франції. В дні прощ до Марійського духовного комплексу в Зарваниці прибувають сотні тисяч віруючих з усього світу. Папу Римського Павла-Іоанна II під час його перебування в Україні у 2002 році постійно супроводжувала ікона Матері Божої Зарваницької. Більше 400 років тому Матір Божа явилася дітям села Язловець Бучацького району на Тернопіллі. Згодом на цьому місці заснували монастир. У цьому монастирі є гробниця сестер-монашок. Це фактично мавзолей, у нішах якого – поховання. Він влаштований в штучно вибитій печері на схилі гори. Велику увагу віруючих та туристів привертають печера Гріб Господній у селі Рукомиші Бучацького району та Пуща Відлюдника в Медоборах. Нікого не залишає байдужим і храм у скалі, що в селі Монастирку Борщівського району. Вважають, що перші християни появилися тут у IX столітті. На стіні печери ще з тих пір зберігся образ Ісуса Христа. У дохристиянський період це місце було культовим для язичників. Перед входом до печери лежить прадавній камінь, на якому вони приносили жертви своїм богам. Окраса Тернопілля – дерев’яні церкви. Їх в області більше ста. Окремі з них – справжні шедеври давньої архітектури. У вік цегли та бетону вони вражають неповторністю і витонченістю. Отож, не дивно, що саме на благословенному Тернопіллі являлися людям чудотворні ікони Матері Божої. Найвідоміші з них – Зарваницька, Почаївська, Теребовлянська (нині є окрасою церкви Святого Юра в Львові) і Тернопільська.
Причина друга. Замки та палаци
Тернопілля – край дуже багатий. Багато сонця, багато лісів, багато річок та озер, багато родючого та щедрого ґрунту… Тому й не дивно, що люди селилися тут здавна. Перші поселення з’явилися на цій землі ще в епоху палеоліту – сто тисяч років тому. Але з тієї ж причини вона весь час вабила заздрісних чужинців – завойовників. Наші пращури були змушені боронитися. Найдавнішою оборонною спорудою краю вважаються Траянові вали, які тягнуться півднем нашого регіону. За попередніми даними, вони були насипані у I-II столітті до нашої ери. Найбільшого розквіту фортифікаційне мистецтво досягло в епоху Середньовіччя, коли доводилося постійно боронитися від татарських та турецьких набігів.
У той час і були збудовані на Тернопільщині десятки величезних замків. На сьогодні точно відомо, що більше третини всіх українських замків та їх руїн зосереджені на Тернопіллі. Найкраще зберігся палацово – замковий комплекс у Збаражі. Вражає своєю красою неприступністю замкова гора Бона в Кременці. Чекають дбайливих господарів та інвесторів, які перетворили б їх у туристські комплекси, замки в Бережанах, Бучачі, Золотому Потоці і Язлівці Бучацького району, Скалаті та в Токах Підволочиського району, Теребовлі, Микулинцях Теребовлянського району, Чорткові та інші. Неабияку увагу туристів привертають мальовничі замкові руїни в Ниркові Заліщицького району, у Висічці, Кудринцях і Скалі-Подільській Борщівського району та в багатьох-багатьох інших селах та містечках області. Серед архітектурних пам’яток дуже цікавими є також центральна частина Бережан та Кременця, ратуша у Бучачі, палаци в Коропці Монастириського району, Білокриниці Кременецького району, мисливський палац у селі Рай Бережанського району, палац та ландшафтний парк у Вишнівцях Збаразького району.
Причина третя. Печери
Тернопілля – край, де паралельно існують два світи: підземний і наземний. Підземний – світ печер. Це одне з природних див, яким пишається Тернопільщина. У світі поки що не відкрито подібних великих горизонтальних гіпсових печер із специфічною будовою. Розташовані вони на глибині від 10 до 50-60 метрів під землею. В області, яка територіально є однією з найменших в Україні, сьогодні їх налічується більше сотні. Але, на думку вчених, відкрито ще не всі печери. У центрі Європи – на Тернопіллі – у XXI столітті ще можливі географічні відкриття! Мільйони років трудилася природа, щоб створити під землею печерні шедеври. Окремі з них настільки унікальні, що зустрічаються лише на Тернопільщині! Хіба це не привід, щоб їх побачити?! Атмосферу печер можливо порівняти хіба що з космосом. Вічна тиша, темрява, спокій. Це неможливо описати – це потрібно відчути! А щодо візуальних, емоційних вражень, то, за словами очевидців, така краса можлива лише в казках. Екскурсійний освітлений маршрут поки що діє тільки у печері «Кришталевій», що в Кривчах Борщівського району. А печера «Оптимістична» (довжина розвіданих ходів 214 км) занесена в книгу рекордів Гіннеса як найбільша в світі гіпсова та друга в світі серед вапнякових. Утім, якщо буде знайдено сполучення з печерою «Голубі Озера» (120 км), що, вважають учені, цілком імовірно, то Тернопілля матиме найбільшу в світі печеру. Печера «Голубі Озера», як видно з назви, надзвичайно цінна своїми підводними плесами. Обидві знаходяться також у Борщівському районі – в Королівці та Стрілківцях. Немає сумнівів, що через рік-другий печера «Вертеба» поблизу села Більче-Золотого того ж району стане відомою всьому світові. Тут створено чи не перший музей у печері – музей археології, трипільської культури, епохи неоліту. Справа в тому, що за кількістю та багатством знахідок предметів матеріальної культури різних епох «Вертеба» не має рівних серед інших печер світу. Саме тому археологи називають її Наддністрянською Помпеєю. Серед інших печер можна також виділити «Млинки» в Чортківському та «Нагірянську» в Заліщицькому районах.
Причина четверта. Дністровський каньйон
Тернопілля – край, що має велику ріку. Одну з найкрасивіших у Європі та другу за величиною в Україні після Дніпра – Дністер. Його загальна протяжність – 1365 км. Але найкрасивіші береги цієї ріки – на Тернопіллі. Традиція сплавів у цих місцях сягає понад 70 років. Бажання «пройтися» річкою приваблювала й приваблює мандрівників з різних країн. Тут на відтинку близько 250 км можна зустріти понад десяток карстових печер і гротів, які знаходяться у вапняках. Доступ до них часто важкодоступний. Але їх химерний вигляд з рівня річкового плеса вражає. А невеликі водоспади – «дівочі сльози», що збігають по зарослих густими мохами скелях, які зустрічаються по всьому маршруту, являють собою унікальної краси видовище. На дністровських схилах велика кількість рідкісних рослин, тварин, птахів.
Теплий клімат у каньйоні відрізняє цю місцевість від інших територій України. Адже його стіни затримують сонячне тепло, через що влітку дощів тут майже не буває, а навесні природа оживає на 2-3 тижні швидше, як на решті території краю. Типовий вигляд у Дністровському каньйоні – круті скелясті або заліснені береги, дика й неторкана природа, мальовничі острови. У Дністровському каньйоні є відомі в усьому світі відшарування, які містять давні скам’янілі рештки флори та фауни, яким близько 500 мільйонів років. Трепет і хвилювання охоплює кожну людину, яка торкається їх власноруч. Скельні відшарування на Дністрі, так звані стінки, – це наче геологічна книга сотворіння світу. Подібних пам’яток природи в світі практично немає. Але Дністровський каньйон не єдиний на Тернопіллі. На півдні регіону майже кожна не те, що річка, а потічок, має свій каньйон. Найбільш неповторні й красиві – біля річок Збруч, Серет, Стрипа, Джурин, Тупа, Циганка…
Причина п’ята. Водоспади
Тернопілля – край, над яким природа трудилася особливо ретельно й натхненно. Основним її інструментом була… вода. Нинішні печери, каньйони, гори – це мільйоннорічна робота води. Вона й сьогодні невтомно працює, жене свої потоки, дивуючи людей неймовірними фантазіями. Одна з таких фантазій – водоспади. Завдяки великій іонізації повітря внаслідок водних бризок, вони дуже цілющі не тільки для тіла, а й для душі. Бо ж, як кажуть психологи, людям не надоїдає безкінечно дивитися тільки на воду та вогонь. Водоспадів на Тернопіллі більше двадцяти. Журналісти назвали Джуринський (Червоногородський) 16-метровий водоспад, що в Заліщицькому районі, природним джакузі. А ще – душем Шарко. <quote>«Зануритися до плечей у джакузі природного походження з температурою 18 градусів – задля цього варто трястися найрозбитішою з сільських доріг Вітчизни», </quote> – писала одна з газет. Червоногородський водоспад цікавий і взимку, коли там намерзають бурульки різних розмірів і форм, утворюючи химерні льодові замки. Русилівський водоспад починається з кількох джерел на околиці села Русилова Бучацького району. Джерельні струмки зливаються в один і, долаючи стрімкі уступи червонокольорового пісковика, вливаються в річку Стрипу. На своєму шляху струмок утворює 15 водоспадів. Висота окремих з них сягає висоти 8-13 метрів. Це найбільш водоспадистий струмок України. Ще одним каскадом водоспадів можна милуватися поблизу села Сокілець того ж району. Окремі з них – 8-9 метрів. Неподалік можна оглянути Монастирську травертинову скелю й церкву з різаних балок. Іване-Золотецькі водоспади (Заліщицький район) менш відомі, але не менш мальовничі. Вони, а їх вісім висотою до 6-8 метрів, утворені струмками, що глибоко врізаються в стрімкий схил Іване-Золотецької геологічної стінки червоного кольору. Є у нас і Возилівський, Жежавський, Космиринський каскади водоспадів. І якщо вже ведемо мову про воду та її цілющі властивості, то принагідно треба сказати, що на Тернопіллі є практично всі види лікувальних вод типу «Моршин», «Нафтуся», «Друскінінкай» тощо.
Причина шоста. Скарби культури та науки
Тернопілля – край видатних історичних постатей, що мали значний вплив на розвиток не тільки України, а й світу, на науковий, технічний і культурний прогрес. Це засновник Запорізької Січі Дмитро Байда Вишневецький, козацький ватажок Северин Наливайко, винахідник Х-променів Іван Пулюй, один з найвідоміших фізиків XX століття Олександр Смакула, видатний режисер Лесь Курбас, славетна співачка Соломія Крушельницька, письменники Богдан Лепкий та Улас Самчук, художники Михайло Бойчук і Яків Гніздовський, кардинал Йосиф Сліпий, класики польської та єврейської літератури Юліуш Словацький і Шмуель Йосиф Агнон та багато-багато інших. Тернопільщина – край, де збереглося майже 4 тисячі пам’яток історії та культури. Це нетлінні свідки нашого минулого. У цих пам’ятках – історія нашого народу, його життя й побут, щаблі соціально-економічного та культурного розвитку. Культурна спадщина минулого, пам’ять про славних земляків сьогодні зберігається в музейних закладах. У Тернополі діють обласний академічний драматичний театр ім. Т. Шевченка, театр актора і ляльки та обласна філармонія.
Причина сьома. Гостинні люди, самобутні звичаї та обряди, смачна кухня
Тернопілля – край, що поєднав у собі частки трьох давніх українських етнічних земель: Галичини, Волині, Поділля. Звідси неповторний колорит Тернопільщини, величезне розмаїття побутових та обрядових традицій, багатющий фольклор, унікальні народні промисли, різноманітна й смачна кухня. Усе це в поєднанні з потужним туристично–рекреаційним потенціалом краю створює неабиякі можливості для розвитку сільського туризму. Кожен, хто побуває на святкуванні Різдва чи Великодня у нашому краї, матиме вражень на все життя. Серед розмаїття масових народних дійств для туристів дуже цікавими є Лемківська ватра та Горошівський фестиваль Маланії. Маланія – це таке собі маленьке «Ріо-де-жанейро» з українським різдвяним колоритом, яке щорічно відбувається в ніч з 13 на 14 січня, тобто на «старий» Новий рік. Костюми до дійства мешканці Горошови готують упродовж року й тримають замисел у великій таємниці. На святі розігрується справжнє змагання в сюжетах вистав, оригінальності костюмів та виступів. Гості – у захваті.
Приїхавши на Тернопілля й побачивши пам’ятки старовини, печери, водопади, гори й каньйони, помолившись у святих місцях, ви віднайдете той емоційний оазис, з якого ще дуже довго черпатимете позитивні думки, відчуття, настрої. Такий заряд духовності й життєвого оптимізму ви навряд чи ще десь отримаєте!
</body>