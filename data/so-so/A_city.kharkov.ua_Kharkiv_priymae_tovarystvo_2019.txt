<id>A</id>
<author_surname></author_surname>
<author_name></author_name>
<title>Харків приймає Товариство побратимства з Нюрнберга</title>
<publ_in>Офіційний сайт Харківської міської ради, міського голови, виконавчого комітету</publ_in>
<url>https://www.city.kharkov.ua/uk/news/kharkiv-priymae-tovaristvo-pobratimstva-z-nyurnberga-42134.html</url>
<publ_part></publ_part>
<publ_place></publ_place>
<publisher></publisher>
<year>2019</year>
<pages></pages>
<length>563</length>
<alt_orth>0</alt_orth>
<errors>відбувся святковий прийом - відбулося святкове прийняття; керуючий справами виконавчого комітету -  керівник справами виконавчого комітету; у ході зустрічі - під час зустрічі</errors>
<comments></comments>
<body>
<b>Перший заступник Харківського міського голови Ігор Терехов сьогодні, 18 липня, зустрівся з членами Товариства побратимства Харків-Нюрнберг та іншими представниками німецької делегації.</b>
У міськраді відбувся святковий прийом делегації. Також у заході взяли участь заступник міського голови - керуючий справами виконавчого комітету міської ради Тетяна Чечетова-Терашвілі та директор Департаменту міжнародного співробітництва Віктор Рудь. 
Ігор Терехов подякував гостям за візит і зазначив, що німецькі партнери відіграють значну роль в інфраструктурному розвитку Харкова. Свого часу у співпраці з німецьким урядом та Німецьким товариством міжнародного співробітництва <foreign>(GIZ)</foreign> було побудовано модульне містечко для вимушених переселенців із зони АТО, за участю <foreign>GIZ</foreign> в місті проводяться заходи щодо підвищення енергоефективності, ремонтуються і модернізуються дитячі садки і школи. А Харків і Нюрнберг пов'язують майже 30 років побратимських відносин.
«Радий зазначити, що 2020 рік - ювілейний у побратимстві між Харковом і Нюрнбергом. Нюрнберг послужив прикладом, простягнув руку допомоги і дружби в реалізації безлічі проєктів у соціальній, гуманітарній, культурній, спортивній сферах. Сподіваюся, наша співпраця і надалі буде плідною та успішною», - сказав перший віцемер і подарував гостям книгу про Харків. 
Голова Товариства побратимства Харків-Нюрнберг Антьє Ремпе зазначила, що цього літа в Харків приїхали дві групи - жителі Нюрнберга та інших німецьких міст, які цікавляться Україною, а також десять школярів із Нюрнберга, які протягом трьох днів вивчають з харківськими ровесниками тему «Культура пам'яті і права людини». У листопаді у Німеччині організують захід для харківських школярів.
«Я дуже рада, що Харків так по-святковому зустрічає нас. Це ще один доказ того, наскільки живим є побратимство наших міст і наскільки тісно ми пов'язані. Вдячна Дому Нюрнберга, бажаю нашій групі з насолодою провести час у Харкові», - сказала Антьє Ремпе. 
У ході зустрічі начальник відділу розвитку туристичної інфраструктури та іміджевих проєктів Департаменту міжнародного співробітництва Олексій Понікаровський повідомив, що 2016 року міська рада, Почесне консульство ФРН та молодіжні організації створили туристичний маршрут з встановленням табличок з <foreign>QR</foreign>-кодами на об'єктах архітектури, пов'язаних з життям і діяльністю в Харкові відомих представників німецької національності. А найближчим часом буде видана книга «Німецький Харків». Цей путівник стане частиною великого проєкту міської ради «Харків дипломатичний», мета якого, зокрема, - вивчати історію діяльності різних дипломатичних представництв, надавати допомогу в підготовці молодих дипломатів і співпрацювати з іноземними представництвами для реалізації в Харкові суспільно значущих проєктів. 
Зазначимо, що німецька делегація перебуватиме в Харкові до неділі. У програмі візиту - зустріч з Почесним консулом ФРН у Харкові Тетяною Гавриш, представниками «Фонду Конрада Аденауера», відвідання Будинку Нюрнберга, а також Меморіалу жертв тоталітаризму та німецького солдатського цвинтаря. Крім того, делегація відвідає енергоефективну школу у Новобаварському районі, яку модернізували в співробітництві з Нюрнбергом, і дитяче село «Відрадне», яке підтримує Товариство.
<b><i>Довідка.</i></b> Угоду про побратимські зв'язки між містами Харковом і Нюрнбергом підписано 29 квітня 1990 року. У 1993 році Муніципалітет Нюрнберга заснував Товариство побратимства Харків-Нюрнберг. Активну роль в цьому зіграла викладач російської мови в муніципальному навчальному центрі для дорослих Антьє Ремпе і керівник одного з управлінь муніципалітету Харальд Плампер. У 1995 році представники Товариства відкрили в Харкові культурно-просвітницький центр «Будинок Нюрнберга», де і сьогодні можна пройти курси німецької мови. У 1996-2006 рр. Товариство фінансувало благодійну їдальню терцентру Московського району (з 2007 року цим займається Фонд робітничої благодійності м. Берінгерсдорф-Швайг). З 2003 року товариство надавало фінансову допомогу дитячому відділенню міського тубдиспансеру, з 2005 року - фінансує благодійну їдальню в Слобідському районі. Німецькі благодійники допомогли відпочити в заміських таборах дітям-сиротам та дітям з малозабезпечених сімей Харкова. Також Товариство побратимства та Фонд робітничої благодійності надають допомогу «Благодійній станції соціальної допомоги» міста. Сьогодні Товариство побратимства об'єднує 96 осіб.
</body>
