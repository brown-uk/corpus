<id>A</id>
<author_surname></author_surname>
<author_name></author_name>
<title>Двоє прикарпатців отримали відзнаки Асоціації кардіологів України</title>
<publ_in>Курс</publ_in>
<url>https://kurs.if.ua/health/dvoye-prykarpatcziv-otrymaly-vidznaky-asocziacziyi-kardiologiv-ukrayiny/</url>
<publ_part></publ_part>
<publ_place>Івано-Франківськ</publ_place>
<publisher></publisher>
<year>2019</year>
<pages></pages>
<length>299</length>
<alt_orth>0</alt_orth>
<errors>дифібриляції – дефібриляції; не хворіти простудними хвороби – не хворіти на простудні недуги; попередження ускладнень – запобігання ускладненням</errors>
<comments></comments> 
<body><emphasis>У Франківську відбулася освітня науково-практична конференція «День аритмології на Франківщині».<emphasis>
Участь у заході взяли лікарі загальної практики сімейної медицини, кардіологи та неврологи з Івано-Франківська та області.
Із вітальними словами до учасників звернулися президент ГО «Всеукраїнська асоціація аритмологів України» професор <b>Олег Сичов<b>.
Віцепрезидент НАМН України, президент ГО «Всеукраїнська асоціація кардіологів України», академік НАМН України, професор <b>Володимир Коваленко<b> привітав присутніх онлайн.
За словами професора Олега Сичова, така конференція проводиться щороку, адже кардіологія розвивається дуже швидко і аритмологія як її частина прогресує ще швидшими темпами.
«З’являються нові можливості лікування не тільки фармакологічно, але й інструментально – сучасні кардіостимулятори, дифібриляції, проведення радіочастотних абляцій. Щороку змінюються рекомендації, тому ми спільно з нашими колегами проводимо для лікарів-практиків огляд новинок, – зазначає головний аритмолог країни. – Сьогодні всі питання присвячені аритмології».
Щоб уберегтися від ускладнень спеціаліст рекомендує контролювати рівень тиску, ліпідів, цукор крові, вагу, старатися не хворіти простудними недугами, а в разі хвороби не перевантажувати серце до повного одужання, також не зловживати тютюнопалінням та алкоголем. 
Також під час конференції Олег Сичов вручив відзнаки Асоціації кардіологів України «За заслуги» експерту департаменту охорони здоров’я з кардіології <b>Вікторові Якимчуку<b> та проректору з наукової роботи ІФНМУ, професору <b>Ігорю Вакалюку<b>.
Як стверджують організатори, програма цього року спрямована насамперед на освіту лікарів загальної практики, сімейних лікарів. Вона стосується імплементації новітніх досягнень і можливостей у лікуванні серцево-судинних та споріднених з ними захворювань, зокрема аритмій серця.
Освітній курс проводився у форматі майстер-класу і включав лекції провідних спеціалістів з питань клінічної аритмології, обговорення питань діагностики, лікування та попередження ускладнень фібриляції та тріпотіння передсердь.
Після завершення конференції всі зареєстровані учасники отримають сертифікати.
Захід провели з ініціативи ГО «Всеукраїнська асоціація аритмологів України» та робочої групи з порушень ритму серця цієї громадської організації, Державної установи «ННЦ «Інститут кардіології імені академіка М. Д. Стражеска» НАМН України, департаменту охорони здоров’я ОДА, Івано-Франківського національного медичного університету та управління охорони здоров’я міста.
</body>
