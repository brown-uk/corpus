<id>A</id>
<author_surname>Воронич</author_surname>
<author_name>Андрій</author_name>
<title>Хочемо подивитись на що здатні молоді футболісти</title>
<publ_in></publ_in>
<url>https://wz.lviv.ua/article/380616-andrii-shevchenko-khochemo-podyvytysia-na-shcho-zdatni-molodi-futbolisty</url>
<publ_part></publ_part>
<publ_place></publ_place>
<publisher></publisher>
<year>2018</year>
<pages></pages>
<length> 651</length>
<alt_orth>0</alt_orth>
<errors></errors>
<comments></comments>
<body>Андрій Шевченко: «Хочемо подивитися, на що здатні молоді футболісти»
Серед тих, кого запросив до складу збірної України її наставник, і 21-річний півзахисник львівських «Карпат» Мар’ян Швед
Національна футбольна збірна України готується до двох останніх цього року поєдинків. У п’ятницю, 16 листопада, «синьо-жовті»
зіграють матч групового етапу Ліги націй УЄФА зі збірною Словаччини (Трнава, 21.45). А у вівторок, 20 листопада, суперником
підопічних Андрія Шевченка стане збірна Туреччини. Цей контрольний поєдинок, який спочатку планували провести у Дніпрі, відбудеться на виїзді, у курортній Антальї (19.30).
Свої турнірні завдання у Лізі націй УЄФА Збірна України вже вирішила. Здобувши у Групі 1 Дивізіону В три перемоги в трьох матчах, «синьо-жовті» набрали 9 очок і достроково зайняли перше місце. А значить, у наступному розіграші Ліги націй, який стартує восени 2020 року, українська збірна гратиме в елітному Дивізіоні А, і разом із 11 найсильнішими збірними Старого континенту боротиметься за перемогу в Лізі націй.
Одержавши можливість експериментувати зі складом, Андрій Шевченко вирішив нею скористатися. Тож не викликав на тренувальний збір перед матчами зі словаками й турками досвідчених «шахтарів» Марлоса й Ракицького, зате запросив до національної команди молодих футболістів. Зокрема, Шапаренка й Миколенка з «Динамо», Борячука з «Маріуполя» і Шведа з «Карпат». 21-річний Мар’ян є зараз одним із найкращих бомбардирів чемпіонату Прем’єр-ліги (забив вісім голів). У таборі збірної України Швед зустрів свого старого приятеля, півзахисника німецького «Шальке» Євгена Коноплянку.
Свого часу Швед і Коноплянка разом виступали за іспанську «Севілью»: Євген за основний склад, а Мар’ян — за молодіжний. «Швед дуже добре проявив себе і в клубі, і в „молодіжці“, — відзначив наставник національної збірної. — Це перший виклик цього футболіста до збірної, тож важливо познайомитися, подивитися його в роботі. Бачу у нього хороші характеристики. Ми знаємо, як можемо його використовувати»."Ми формували склад на цей збір із акцентом на молодих футболістів, — розповів на прес-конференції у Києві Андрій Шевченко. — Наша молодіжна збірна закінчила свої виступи, і багато кого з цих хлопців викликано до національної команди. У кожному з цих футболістів бачимо перспективу. Деякі, звичайно, одержали цим викликом аванс, але нам цікаво подивитися, на що здатні ці футболісти… Так, у нас величезна відповідальність перед уболівальниками, але ми йдемо на певні ризики, тому що треба давати хлопцям шанс. У них немає ще досвіду, щоб грати на такому рівні, тож будемо при визначенні складу балансувати. Постараємося по максимуму дати молоді можливість розкрити свій талант у цих двох матчах, і водночас досягти позитивних результатів".
Омолодження складу — не єдина новація, яку можемо побачити у цих двох матчах національної збірної України. «Ще у готелі, перед виїздом на тренування, Андрій Шевченко сказав, що ми спробуємо відпрацювати іншу розстановку, — розкрив секрет півзахисник луганської „Зорі“ Олександр Караваєв. — Обидва матчі не мають турнірного значення, тож можна трохи поекспериментувати. Постараємося внести щось нове, аби мати набір різних тактик».
На відміну від української збірної, для словаків матч у Трнаві — як фінал. Збірна Словаччини веде боротьбу за друге місце у Групі І, яке дозволить залишитися у Дивізіоні В (збірна, яка займе третє місце у групі, вилетить до Дивізіону С). Крім того, якщо збірна України вийде на фінальний турнір Євро-2020 напряму, тобто зайнявши у своїй групі відбірного циклу (стартує навесні) перше або друге місце, а збірній Словаччині зробити цього не вдасться, то саме словаки матимуть можливість пробитися на фінальний турнір Євро-2020 через «запасні двері» — міні-турнір чотирьох команд Дивізіону В.
«Ми усвідомлюємо наше турнірне становище. І прекрасно розуміємо математику групи, — розповів новий головний тренер збірної Словаччини, чеський фахівець Павел Хапал. — Ми зобов’язані обіграти українців, аби потім у матчі з Чехією все було в наших руках, і для підсумкового другого місця в групі нам просто достатньо було перемогти в Празі. Хочу запросити на поєдинок із Україною вболівальників. Якщо трибуни будуть заповнені, гравцям буде легше вирішити їхнє завдання. Нам дуже потрібен результат у цьому матчі! До Праги мусимо їхати з перемогою над Україною».
Схоже, на молодих українських футболістів у Трнаві чекає серйозне випробування…</body>
