<id>C</id>
<author_surname>Друзюк</author_surname>
<author_name>Ярослав</author_name>
<title>Скільки можна зберігати відкриту пляшку вина?</title>
<publ_in>The Village Україна</publ_in>
<url>https://www.the-village.com.ua/village/food/wrong-beliefs/276751-skilki-mozhe-zberigatisya-vidkrite-vino?from=readmore</url>
<publ_part></publ_part>
<publ_place></publ_place>
<publisher></publisher>
<year>2018</year>
<pages></pages>
<length>412</length>
<alt_orth>0</alt_orth>
<errors>за формує - за формою; більше двох годин - понад дві години</errors>
<comments></comments>
<body><i><foreign>The Village</foreign> Україна запитує у сомельє, скільки часу варто давати <quote>«дихати»</quote> вину і як правильно користуватися декантером.</i>
<picture>
РОМАН РЕМЕЄВ
шеф-сомельє <foreign>Good Wine</foreign>
Навіщо вину <quote>«дихати»</quote>?
Декантація – це процес переливання вина в окремий посуд із метою насичення напою киснем. Декантацію свого часу придумали для того, щоб відділяти вино від осаду. Утім, зараз вона має іншу мету. Оскільки ми рідко п'ємо дорослі вина, це більше не про осад, а про те, щоб дати вину насититися киснем.
Сомельє кажуть, що вино залишається закритим навіть тоді, коли вже перебуває у келиху. Повністю розкриває свій потенціал вино завдяки взаємодії з киснем.
<picture>
Як давати вину дихати?
Я рекомендую використовувати краще декантер середнього розміру. Великі декантери потрібні лише для вин із найбільшим потенціалом до витримки. Наприклад, у 101 <foreign>Wine Bar</foreign> у <foreign>Good Wine</foreign> ми використовуємо звичайний декантер, який за формує нагадує графин.
Для звичайного вина (умовно – до 1 тисячі гривень) достатньо 30-40 хвилин у декантері. Та звернути увагу треба на те, скільки людей питиме пляшку вина. Якщо мова йде про двох людей, то пляшку вина вони не будуть пити 15 хвилин. Процес декантації у такому випадку проходитиме безпосередньо у пляшці. Тож у декантер можна налити половину пляшки або взагалі не декантувати вино: у такий спосіб ви зможете простежити увесь процес еволюції напою.
Утім, на компанію зі, скажімо, чотирьох людей вино краще продекантувати – дати йому 30-40 хвилин. Це буде найбільш оптимальний варіант.
<picture>
Які вина потребують декантації?
Декантувати можна всі можливі види вина. Певні ігристі вина декантують для того, щоб прибрати їхню ігристість, залишивши легку свіжість – як у випадку з шампанським. Серед червоних вин декантують зазвичай насичені, повнотілі, щоб вони, так би мовити, округлилися завдяки кисню.
Білі вина хорошого рівня, особливо витримані у бочках, також варто декантувати. Але у випадку з білим вином період декантації нетривалий: або наливаємо у декантер і звідти одразу по келихах, або 30-40 хвилин у декантері. Головне – підтримувати температуру у декантері, щоб вино не нагрівалося занадто швидко.
<picture>
Скільки часу можна залишати пляшку вина відкритою?
Дорогі вина, які мають потенціал настоюватися тривалий час, можуть зберігати смакові характеристики у декантері протягом 3-4 годин після відкриття пляшки. Своєю чергою, звичайне вино краще не залишати відкритим більше двох годин.
У холодильнику закриту корком пляшку червоного вина можна зберігати протягом трьох-чотирьох днів. Біле вино ж краще не тримати довше трьох днів.
Понад те, навіть подалі від сонячних променів і за сприятливої температури у холодильнику вино зберігатиметься залежно від того, яка кількість рідини залишилася у пляшці. Що менше вина у пляшці (відповідно – що більше кисню) – то менша ймовірність, що напій збереже свої характеристики.</body>