Акція «16 Днів Активізму проти ґендерно обумовленого насильства в Україні» триватиме з 25 листопада по 10 грудня.

16 днів активізму проти ґендерно обумовленого насильства - це міжнародна кампанія, яка проводиться щороку і триває з 25 листопада (Міжнародного дня боротьби за ліквідацію насильства щодо жінок) до 10 грудня (Дня прав людини). Кампанія була започаткована активістами першого Інституту жіночого глобального лідерства в 1991 році і щороку координується Центром жіночого глобального лідерства. Вона використовується як організаційна стратегія для окремих осіб та організацій у всьому світі, щоб закликати до ліквідації насильства щодо жінок та дівчат.

Дати проведення акції символічні. Вони створюють своєрідний ланцюжок, поєднуючи заходи проти насильства стосовно жінок та дії щодо захисту прав людини, підкреслюючи, що будь-які прояви насильства над людиною, незалежно від статі, є порушенням її прав.

25 листопада увесь світ відзначає Міжнародний день боротьби за ліквідацію насильства над жінками. Офіційно цей день був оголошений Генеральною Асамблеєю ООН у 1999 році, але відзначатися він почав з 1981 року в пам’ять про трагічну загибель трьох сестер Мірабаль, які були жорстоко вбиті під час диктатури домініканського правителя Рафаеля Трухільо в 1960 році;

1 грудня – Всесвітній день боротьби зі СНІДом. Вірус імунодефіциту людини та синдром набутого імунодефіциту стрімко поширюється у всьому світі;

2 грудня – Міжнародний день боротьби за скасування рабства. Він пов’язаний з датою прийняття Генеральною Асамблеєю ООН Конвенції про боротьбу з торгівлею людьми і з експлуатацією проституції третіми особами від 2 грудня 1949 року;

3 грудня – Міжнародний день людей з обмеженими фізичними можливостями;

5 грудня – Міжнародний день волонтера;

6 грудня – річниця з дня «Монреальської різанини», коли 14 жінок-студенток були вбиті злочинцем лише через те, що «вони були феміністками»;

9 грудня – Міжнародний день боротьби з корупцією;

10 грудня – Міжнародний день прав людини. Уряди країн – членів ООН 10 грудня 1948 року визнали права людини «на життя, свободу та недоторканість особи для всіх без винятків», підписавши Загальну декларацію прав людини.

В Україні кампанія UNiTE була офіційно розпочата у 2015 році, і з цього часу до кампанії приєдналися понад 100 партнерів по всій країні.
