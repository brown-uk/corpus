<id>C</id>
<author_surname>Шекет</author_surname>
<author_name>Юлія</author_name>
<title>На скелю і на кулю! 5 принад Каппадокії</title>
<publ_in>STUDWAY</publ_in>
<url>https://studway.com.ua/kappadokia/</url>
<publ_part></publ_part>
<publ_place></publ_place>
<publisher></publisher>
<year>2019</year>
<pages></pages>
<length>845</length>
<alt_orth>0</alt_orth>
<errors>різнокольорові - різноколірні; Власник готельчику - Власник готельчика</errors>
<comments></comments>
<body>
<b>Туреччина – це зовсім не обов’язково «все включено» на великій тарілці та аніматори на пляжі! Пропонуємо тобі п’ять причин відкрити для себе некурортну частину нашої південної сусідки. Випробувано на собі.</b>
<b>1. Неземні пейзажі</b>
Ці долини, що складаються зі скель найпримхливішої форми, виглядають абсолютно інопланетно. І кожна з них має власне обличчя. Рожева й Червона – відповідні відтінки породи. Долина Кохання – величезні брили такої… гм, скажемо так, маскулінної форми. Таку місцевість можна досліджувати цілий день із пляшкою води й бутербродами в наплічнику та мапою в смартфоні. Дорогою, стрічаючи поважних черепах, монастирі та церкви, видовбані в скелях на світанку християнської епохи, і гостинних місцевих, які підкріплять твої сили недорогим фрешем чи айраном і щирим «Вер ар ю фром?»
Маючи фантастичні камінні брили як основний матеріал, тутешні люди за багато століть понавидовбували в ньому і храмів, і жител, і готелів, і ресторанів (та навіть купу помешкань спеціально для голубів). Повернутися з оглядового майданчика, звідки відкриваються марсіанські обрії, і повечеряти в скелі, освітленій кольоровими ліхтариками, – нереальна романтика. При цьому на всій цій приємних пастельних відтінків природі та архітектурі не побачиш практично ніяких графіті, жодного тегу!
<b>2. Повітряні кулі</b>
У містечку Гьореме (точніше, над ним) вони стартували щоранку на світанку, і це одне з найбільш захопливих видовищ, які мені траплялися. Вони-бо величезні, різнокольорові, їх десятки, і вони все злітають і злітають просто перед твоїм носом! Такий собі фест у Кам’янці-Подільському, тільки-от масштаби дійства й казковість пейзажів довкола – <foreign>level next</foreign>. Навіть якщо не зважишся влізти в борги й віддати сто євро за політ, за процесом захопливо спостерігати, а після того є про що мріяти на заможне майбутнє.
Лише одного разу ми змусили себе піднятися, ще й на світ не благословилося, влізли на гору, а кулі не летіли – зрадонька. Власник готельчику (заодно й кількох куль) пояснив, що погода нелітна: синоптики пообіцяли вітер.
<b>3. Помірний екстрим</b>
Якщо в Європі трапиться туристичний пагорб чи вежа, там усе довкола неодмінно щільненько огородять парканами й сітками. А тут здебільшого ну майже ніде нема всіх цих перилець, парканів, тримачів і всіляких зберігачів. На Учхісарську фортецю чи на яку-небудь здоровенну скелю в долині Голубів можна залазити й залазити собі на втіху і на свій страх та ризик. «Тому що тут живе мало юристів», – пояснює один з путівників. Усе максимально природно та адреналінно. Якщо надто перехоплює подих, можна не дряпатися сильно високо. Знизу ці карколомні підйоми теж роздивлятися цікаво.
<b>4. Скупченість цікавин</b>
Від однієї туристичної принади до іншої тут не так уже й далеко: від кількох хвилин прогулянковим кроком до пари годин маршруткою. Склади собі звечора логічний маршрут і зранку з насолодою прогулюйся від пункту до пункту! Крім долин, зазирай і в містечка. В Ортахісарі можна довго клацати вуличні прикраси і сонні дворики в кількох вуличках неподалік фортеці, які чимось нагадують атмосферу Яффи. Мустафапаша – колоритне й неквапне містечко з купою привабливих візерунків на фасадах, тут навіть університет якийсь дуже домашній і затишний.
<b>5. Тебе всі люблять</b>
Коли просто спитаєш у власника готелю, як кудись дістатись, він чи не сам тебе туди проведе, принаймні молодшого брата точно може відрядити. Якщо не встигнеш на рейсовий автобус, тебе неодмінно підбере привітний водій. Нагородою йому слугуватиме бесіда «піджин-інґлішем» про те, чи ти на його батьківщині вперше і як тобі тут.
Турецька дружність і відкритість можуть іноді видатися дещо нав’язливими. Особливо для дівчат. Але відчуття небезпеки при цьому не виникає. Ця комунікабельність неагресивна. Якщо ти з чемною усмішкою відкажеш, що зараз не налаштована під’їхати з вітерцем на мотоциклі Хасана чи Ахмеда, за руки він тебе не хапатиме і насильно не саджатиме. Найкомфортніше почуватися починаєш, коли знаходиш баланс між розслабленим сприйняттям солодкої гостинності та спокійним відстоюванням своїх меж.
<emphasis>І ще 5 практичних моментів</emphasis>
<b>1. Як дістатись і куди?</b>
Я долетіла до Анкари, тоді сіла на автобус до Невшехіра, з якого додаткова маршрутка (включена у вартість автобусного квитка) довезла мене до Гьореме. Звідси доволі зручно втрапляти в більшість долин, а місцеві автобусики розбігаються навколо в різні містечка. А от сам Невшехір – єдине нецікаве місто в регіоні з побачених. Фортеця на ремонті, мечеть на ремонті, хіба що комусь цікаво археологічний музей подивитись. І долари на ліри тут міняти виявилось найвигідніше.
<b>2. Тури.</b> Коли втомишся досліджувати все навколо самотужки, можна взяти й тур. Тут у кожній агенції на кожному кроці два фаворити: Червоний тур і Зелений тур. Я брала Зелений. Цінний тим, що інакше важко дістатися до красивезного Іхларського каньйону, а ще покажуть підземне місто Деринкую. Мінуси: каньйон у компанії гіда й групи вийде в режимі «галопом», а завезти в магазин місцевих виробів – це в екскурсоводів <foreign>must</foreign>.
<b>3. Камінні церкви. </b> Якщо тебе прицільно цікавлять ці культурні об’єкти, то їм присвячений цілий музей просто неба на в’їзді до Гьореме. Там забагато туристів, але й найбільше збережених і відреставрованих фресок. А в долинах подекуди трапляються «дикі» скельні храми: більш вивітрені й самотні, зате лише для тебе, персонально.
<b>4. Безпека.</b> Не забувай щедро мазатися кремами від сонця, навіть якщо зранку ніби не пече. Цілоденна прогулянка серед скель так захоплює, що потім червоні руки не шукай вечорами: вони самі тебе знайдуть і скажуть <quote>«палкий привіт»</quote>.
<b>5. Спрага.</b> Пляшечку носити з собою не забувай! Та коли щось купуєш у крамничці, тебе можуть пригостити питною водою в пластиковій коробочці. Дуже в тему в спекотній країні.
</body>