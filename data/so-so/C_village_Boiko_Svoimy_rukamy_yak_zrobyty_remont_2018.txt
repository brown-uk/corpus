Уперше зіткнувшись з ремонтом, людина не знає, з чого почати: чи їхати одразу в магазин і закуповувати матеріали, чи переглядати журнали з картинками, думати, де зберігати спортінвентар та обирати штори? Дизайнерка Оксана Тищенко розповіла, з яких етапів складається робота над дизайн-проектом, що можна зробити самому, а що краще доручити професіоналам.

Умовно поділимо процес на кілька етапів: ідея, планування, візуалізація, закупівля матеріалів та ремонт. У разі замовлення дизайн-проекту з’являються ще будівельні креслення, але ми поговоримо про ремонт, зроблений самостійно.

Концепція

Будь-який хороший інтер’єр починається з ідеї. Зупиніться й уявіть, що б ви хотіли відчувати, перебуваючи вдома? Якщо ви постійно працюєте в офісі та перевантажені інформацією упродовж робочого дня, обирайте мінімалістичні форми, спокійні кольори та приховані системи зберігання речей – такий інтер’єр буде компенсувати навантаження чи хоча б не створюватиме додаткове. Також гарною ідеєю стане класичний інтер’єр – втілення дому-фортеці, де завжди можна сховатися від зовнішнього світу. Фрілансери та люди, що працюють віддалено, навпаки потребують постійного натхнення: варто додати до інтер’єру яскравих кольорів, цікавих елементів і, звичайно ж, продумати робоче місце.

Подумайте, що вас надихає: природа, улюблені художники, музиканти чи щось іще? Природні мотиви можна передати у відтінках та матеріалах, а про хобі згадати, коли візьметеся за планування простору та декор. Опісля вже можна вивчати журнали та сайти, відбираючи вподобані інтер’єри, але не забувайте запитувати себе: чи підходить це особисто мені? Не варто бігати за трендами та керуватися думкою інших, ваш дім – це місце, яке повинне передавати саме ваш стан, думки та відчуття.

Планування

Із цим складніше, але впоратися теж можна. Якщо ви розумієте, що вам від початку дісталася невдала квартира: мало вікон, значна площа перебуває в тіні, багато гострих кутів, продиктованих архітектурою, надто мало місця для ваших потреб, – то цей етап краще довірити дизайнеру. Зазвичай планування квартири коштує недорого порівняно з повним проектом, зате у вас точно буде передбачено достатньо місць для зберігання речей, не з’являться витягнуті кімнати коридорного типу і не будуть втрачені квадратні метри.

Якщо ви з тих чи інших причин вирішили продумувати розташування стін та меблів самостійно, роздрукуйте план БТІ у масштабі (перед цим краще усе ще раз переміряти) або накресліть план на міліметрівці. Придбайте інтер’єрні наклейки або роздрукуйте та виріжте умовні позначення. На цьому етапі можна використати онлайн-планування, але для більшості людей воно легше дається з олівцем в руці.

Обов’язково заміряйте відстань між меблями (всі стандартні значення легко знайти в інтернеті, наприклад, відстань від раковини до стіни): перевірте відкривання міжкімнатних дверей та меблевих дверцят, повністю відчинені, вони не повинні перетинатись і впиратися в меблі. Не забудьте врахувати свої звички, обов’язково продумайте звичні маршрути пересування квартирою і рівень полиць, установлених на конкретній висоті. Обов’язково розглядайте приклади вдалих планувань, але беріть до уваги лише ті, що підходять вам особисто. Не сприймайте на віру всі категоричні правила ідеального інтер’єру. Умовно кажучи, на 40 квадратних метрах можна зробити двокімнатну квартиру або відкриту студію – усе залежить від способу життя. Між іншим, малювати можна на підлозі (чи картоні) безпосередньо на будівництві – це варіант для тих, хто любить масштаб 1:1.

На що також варто звернути увагу? По-перше, меблі зовсім не обов’язково повинні стояти уздовж стін: спробуйте розташовувати їх у незвичних комбінаціях, організовуючи м’яку зону навколо журнального столика у вітальні та залишаючи простір з усіх сторін. По-друге, продумайте якнайбільше місць для зберігання речей: ніщо так не псує інтер’єр, як хаос та безлад. Якщо ви усе ж вирішили зробити відкритий простір, зонуйте його за допомогою спрямованого світла, легких мобільних перегородок чи стелажів, кольору та матеріалу покриття підлоги.

Візуалізація

Час розсортувати знайдені образи та зібрати їх у цілісну картину. Найпростіший варіант – якщо вдалося знайти інтер’єри, дуже близькі за геометрією приміщення до ваших кімнат (скопіювати один до одного навряд чи вийде, але орієнтуватись і порівнювати варто й навіть потрібно).

Якщо ж візуального втілення квартири мрії немає, доведеться робити колаж. Якщо ви володієте Photoshop, обирайте предмети з каталогів: тепер майже всі компанії викладають на сайтах фотографії продукції. Окрім цього, корисно паралельно вносити вартість товарів у Excel, щоби вчасно зупинитися і зрозуміти, від чого, можливо, доведеться відмовитися.

Для подібних візуалізацій можна використовувати й онлайн-додатки. Єдиний мінус таких інструментів – усі вони мають обмежену базу предметів, тому доведеться підключати уяву, якщо меблі в колажі будуть частково відрізнятися від обраних.

Навіщо це робити? Без чіткого плану вкрай важко втримати в голові великий обсяг інформації, а в цьому випадку ще й скомпонувати її. Вирушивши до магазину, ви будете порівнювати меблі та матеріали із задуманим зразком і врешті не придбаєте речі, що зовсім не гармоніюють між собою.

Колір, світло та форма

Будьте обережні з кольором. Яскраві, насичені відтінки є життєрадісними, вони дають змогу створити цікавий дизайн без великих затрат – весь фокус переміщується з матеріалів та фурнітури на колір, – але це вимагає великої майстерності в роботі. Це зовсім не означає, що якісний яскравий інтер’єр може створити тільки професійний дизайнер. Багато людей володіє чудовим вродженим почуттям кольору – в такому разі сміливо експериментуйте! Якщо ж ви невпевнені у своїх колористичних талантах, тоді краще обмежитись одним яскравим кольором, варіюючи насиченість відтінків – у градаціях одного кольору ви точно не помилитеся. Можна додати невеликі контрастні акценти: в аксесуарах, текстилі й деталях.

Те саме можна сказати і щодо організації простору та форми меблів. Обирайте всі предмети в одному стилі, однієї епохи. Дотримуйтеся правил симетрії, намагайтеся розставити все попарно. Можливо, це здається нудним, але, експериментуючи без досвіду, ви ризикуєте розчаруватися в кінцевому результаті.

Коли ви відбираєте картинки «для натхнення», звертайте увагу на габарити приміщення. Люстра, на перший погляд вдало вписана в шестиметрову стелю, точно не підійде для висоти 2,60, а крупний принт може виявитися занадто громіздким для маленької кімнати.

Стосовно освітлення правило просте: джерел світла повинно бути багато. Забудьте про самотню центральну люстру, поставте торшери, настільні лампи, повісьте бра та підвісні світильники над конкретними зонами. Організуйте маленькі затишні острівки світла. Окремо потрібно підсвітити робочі зони, наприклад, на кухні чи в кабінеті. Якщо вам потрібна різна інтенсивність світла, не забудьте встановити димери.

Процес ремонту

Найважчий та найвідповідальніший етап. Добре, якщо до цього моменту ви вже точно знаєте, де будуть стіни і як буде розташована сантехніка з кухнею, – так вам буде простіше пояснити будівельникам свої побажання. З будматеріалами важливо також визначитися заздалегідь. Поки будівельники починають роботу, можна продовжувати обирати шпалери, але ви маєте точно знати, наприклад, що на стіні будуть шпалери, а не фарба: різні матеріали передбачають різний процес підготовки стін. Те ж саме стосується матеріалів для підлоги (паркету, плитки і так далі).

Дизайнер інтер’єру передає будівельникам альбом креслень, де вказані усі розетки, вимикачі, розкладка плитки та інше, а потім особисто контролює дотримання креслень під час роботи. В разі самостійного ремонту вам доведеться виступати в ролі прораба і давати інструкції на місці, тому важливо не економити на будівельниках: досвідчена бригада на цьому етапі може порадити оптимальне рішення. Постарайтеся хоча б схематично позначити на плані точки, де в приміщенні будуть світильники, розетки і вимикачі, та, звісно ж, відразу обговорюйте можливість і доцільність кожного рішення. Проаналізуйте розміщення розеток: чим більше їх буде, тим краще, враховуйте при цьому розташування та габарити меблів, щоби врешті розетки не опинилися закритими.

Закупівля матеріалів та меблів

Плануєте замовляти меблі з Європи та США? Оцінюйте терміни доставки від кількох тижнів до кількох місяців, те саме стосується індивідуальних виробів. Паркет, двері та кухню варто замовляти першочергово.

Важливий момент – бюджет і мінливість смаків. Без досвіду розрахувати усе на початковому етапі дуже складно, або, можливо, ви з самого початку розумієте, що не зможете оформити відразу весь дім. У такому разі робіть ремонт поступово. Мінус: не відбудеться урочистого в’їзду в новий дім. Плюс: можливість швидше переїхати. Тоді надавайте найбільшу увагу основним приміщенням та меблям, знову ж виходячи зі своїх потреб.

При поступовому наповненні інтер’єру з’явиться повне розуміння своїх потреб та можливостей їх реалізації. Коли ви спочатку розглядаєте красиві картинки, уявлення цілісного простору у вас, найімовірніше, немає, відповідно є ризик придбати несумісні речі. А в напівготовому інтер’єрі набагато легше уявити потрібний предмет та оцінити його. Крім того, це дуже захопливо – спонтанно купувати вподобані речі. Не виділяти вільний день на вибір усіх диванів, крісел, торшерів та ваз, а приходити до магазину чи на блошиний ринок і купувати те, що знаходить відгук у вашому серці, привозити цікаві знахідки з подорожей, роблячи інтер’єр дуже особистим та атмосферним.
