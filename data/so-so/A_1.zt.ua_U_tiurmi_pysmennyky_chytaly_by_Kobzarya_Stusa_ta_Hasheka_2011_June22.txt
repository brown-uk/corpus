<id>A</id>
<author_surname></author_surname>
<author_name></author_name>
<title>У тюрмі письменники читали би «Кобзаря», Стуса та Гашека</title>
<publ_in>1.zt.ua</publ_in>
<url>https://www.1.zt.ua/themes/kultura/u-tyurmi-pismenniki-chitali-bi-kobzarya-stusa-ta-gasheka.html</url>
<publ_part></publ_part>
<publ_place>Житомир</publ_place>
<publisher></publisher>
<year>2011</year>
<pages></pages>
<length>445</length>
<alt_orth>1</alt_orth>
<errors>Снігові і вогню - снігові й вогню; що би я - що б я; Марчікою - Марічкою; як із - як з</errors>
<comments></comments>
<body>Письменниця Марія Матіос заявляє про політичне переслідування її з боку Генеральної прокуратури. За її словами, 11 січня цього року працівник міліції Печерського району Києва робив обхід будинку, в якому родина Матіос наймала квартиру <quote>«ще за царя Гороха»</quote>, і розшукував <quote>«громадянку М. Матіос»</quote>, демонструючи її колишнім сусідам розпорядження генпрокурора та ксерокопії сторінок книжки письменниці. Про це повідомляє «Українська правда». 
У помешканні письменницького подружжя Марини Брацило та Юрія В. Ноги днями також відбувся обшук.
«Перший» поцікавився в письменників: які б три речі вони взяли з собою у в’язницю, якби їх посадили за літературну діяльність та національну ідею у творах?
1. Богдан-Олег Горобчук, письменник. Народився у Житомирі. 
- Книгу Олега Лишеги «Снігові і вогню», фото коханої, дулю в кишені. 
2. Артем Полежака, поет. Народився в Харкові. 
- Зошит і дві ручки)  
3. Іван Андрусяк, поет, прозаїк, літературний критик, перекладач. Народився в с. Вербовець, Косівський район, Івано-Франківська область. 
- Я не займаюся жодною незаконною діяльністю, тим паче терористичною; ба навіть політикою я не займаюся; я пишу добрі книжки, останнім часом усе більше дитячі; мене <emphasis>абсолютно</emphasis> немає за що садити в тюрму - як і мою землячку, пані Марічку Матіос, яку я дуже поважаю, як і Марину Брацило та Юрка Ногу, як і <emphasis>нікого</emphasis> з моїх друзів і колеґ. За великим рахунком, я <emphasis>не вірю</emphasis> в те, що в нас знову колись дійде до саджання письменника в тюрму за його творчість! Тому я ніколи не думав і думати не хочу про те, що би я з собою в тюрму брав! Це абсолютна дурня!!! Я думаю - і ми всі маємо думати - про те, як <emphasis>цивілізовано, законними методами</emphasis> показати цим ідіотам, які тепер волею випадку опинилися при владі, що їхня влада <emphasis>не поширюється і ніколи не поширюватиметься</emphasis> на сферу творчості та інтелекту. А показати ми це зможемо тільки тоді, коли на кожен такий випадок, як із пані Марчікою, як із Олегом Шинкаренком, як із Мариною та Юрком реагуватимемо оперативно, гостро, а найголовніше - <emphasis>всі</emphasis>!!! А якщо наперед злякаємося міфічної тюрми і почнемо одне одного «здавати» - ну, тоді вже можна буде думати про те, що й куди з собою брати.
4. Андрій Кокотюха, письменник. Народився в Ніжині.  
- Роман Гашека «Пригоди бравого вояка Швейка» видавництва «А-БА-БА-ГА-ЛА-МА-ГА», збірник Висоцького і оповідання Конан Дойла. Тобто, три книжки. Але я не певен, що в українську тюрму взагалі дозволяють щось із собою брати. В мене і книжки, думаю, заберуть... А переслідування Марії Матіос не політичне, а дебільне. Жодної політики тут нема, інакше б уже давно пояснили. Просто один довбодятел написав заяву, а інші дуроломи на неї реагують.
5. Таня Малярчук, письменниця. Народилася в Івано-Франківську. 
- Сигарети, томик поезії Василя Стуса та напильник, щоб звідти втекти.
6. Володимир Цибулько, поет, перекладач, есеїст і політичний діяч. Народився на Черкащині в селі Хмільна. 
- «Кобзар», папір і олівці!</body>