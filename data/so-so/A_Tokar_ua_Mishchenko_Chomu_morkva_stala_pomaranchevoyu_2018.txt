Морква колись була білою. Її вирощували заради листя та коріння так само, як петрушку чи коріандр. Своїм забарвленням морква завдячує каротиноїдам. Це хімічні сполуки, які рослини використовують у процесі фотосинтезу. Але вона росте під землею. Її підземні родичі пастернак та ріпа здебільшого мають білий колір. Чому ж у моркви таке яскраве забарвлення?
Морква походить з території сучасних Ірану та Афганістану. Вона має близько 32 000 генів (що більше, ніж у людини).
Серед них є два рецесивні, що допомагають накопичувати такі каротиноїди як альфа- та бета-каротин.
Вчені вважають, що спочатку яскравіша морква виросла випадково, а потім люди стали культивувати її, щоб відрізняти від дикої. Близько 1100 років тому з’явилися фіолетові, а потім жовті сорти. Завдяки подальшій селекції з’явився сорт, схожий на сучасний.
Є цікава теорія про те, що голландці розводили помаранчеву моркву через Вільгельма Оранського, лідера Нідерландської буржуазної революції 16 століття проти панування Іспанії. Правда це чи ні, але виникла символічна асоціація з Оранською династією. Ба більше, майже вся сучасна європейська морква походить від сорту, вирощеного колись у голландському місті Хорн.
Перемога помаранчевого сорту стала випадковою. Цей сорт є найбільш поживним, в ньому велика кількість вітаміну А, важливого для людського ока.
Виник міф, який активно використовували британці в роки Другої світової війни — нібито морква дає здатність бачити вночі. Міф поширювався задля збереження в секреті технології авіаційних радарів — противник вірив, що британські пілоти такі вправні та точні завдяки споживанню моркви.
Селекція дала плоди: сучасні сорти помаранчевої моркви містять на 50% більше каротину, ніж у 1970-х роках. Їжте моркву та будьте здорові!