<id>A</id>
<author_surname></author_surname>
<author_name></author_name>
<title>10 найоригінальніших музеїв Львівщини</title>
<publ_in>Бліц.інфо</publ_in>
<url>https://www.blitz.if.ua/news/10-nayoryginalnishyh-muzeiv-lvivschyny.html</url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>830</length>
<alt_orth>0</alt_orth>
<errors>Велич Божественного і невіддільність людини від Всесвіту, її сутності як земної істоти так і космічної, поглибити релігійно-філософські погляди - Велич Божественного і невіддільність людини від Всесвіту, її сутності як земної істоти, так і космічної, поглибити релігійно-філософські погляди; Музей має безцінні духовні багатства: унікальні колекції творів мистецтва, різноманітні церковні реліквії - Музей має неоціненні духовні багатства: унікальні колекції творів мистецтва, різноманітні церковні реліквії; присвячені життю і діяльності ще одного відомого виходця із Кульчиців - присвячені життю і діяльності ще одного відомого вихідця із Кульчиців</errors>
<comments></comments>
<body>10 найоригінальніших музеїв Львівщини
На Львівщині, як і всюди, є добре відомі, “розпіарені” у медіа туристичні місця та музеї. Та часом “у глибинці”, не помічені туристами відкриваються і багатіють рідкісними експонатами ексклюзивні музеї. Зазвичай, вони тримаються на голому ентузіазмі декількох людей, закоханих у свій край, його історію.
Сьогодні ми пропонуємо добірку з десяти найоригінальніших музеїв Львівщини.
Село Вишня, Городоцького р-ну. Кімната-музей О. Фредра
Маєток Фредрів у селі Вишня — нині пам’ятка історії та чудової садибної архітектури поч. XIX ст. Навколо нього — великий рукотворний парк із цінних порід дерев. Серед них є незвичні. Одне з дерев має водночас листя дуба і граба. Тут можна побачити тюльпанове дерево, величезну секвою і навіть березу… щеплену корінням догори.
Кімната-музей розташована на першому поверсі колишнього родинного маєтку Фредрів. В експозиції можна побачити автентичні меблі — крісло, шафи; зберігся білий камін та елементи ліпнини. Великий інтерес викликає макет реконструкції палацу, розроблений професорами та студентами Варшавської Політехніки.
Село Вовків, Пустомитівського р-ну. Музей-садиба Устияновичів
Музей розташований у колишній хаті-плебанії, службовому приміщенні для священиків місцевої церкви. Територія музею — 1 гектар старого саду з фруктовими деревами, травами та квітами — створює тут особливо затишну атмосферу. Криниця на музейному подвір’ї є найглибшою в цілому селі.
У дерев’яному шпихлірі — колишньому приміщенні для збереження зерна — сьогодні розміщена етнографічна експозиція. Особливу атмосферу музею творить кухня в хаті-плебанії з давньою піччю — місце, де можна випити чаю чи молока, спекти яблуко з місцевого саду.
Село Зашків, Жовківського р-ну. Музей Євгена Коновальця
Експозиція розташована в родинній садибі Коновальців і присвячена полковнику армії УНР, військовому діячеві і політику, голові Проводу Українських Націоналістів Євгену Коновальцю.
Серед раритетів експозиції — крісло батька, серветка, вишита руками матері, та образ-фотографія Св. Терези. Віднайти речі, що належали родині Коновальця, надзвичайно важко. Останнє поповнення музею — меблі із римського помешкання Є. Коновальця.
Село Нагуєвичі, Дрогобицького р-ну. Державний історико-культурний заповідник “Нагуєвичі”
Державний історико-культурний заповідник “Нагуєвичі” створений 10 березня 1994 року на батьківщині Івана Франка. В садибі батьків письменника зібрані речі побуту, посуд, одяг часів Івана Франка. Зберігаються цінні реліквіїї родини Франків: дитяча колиска, дзеркало в дерев’яній оправі, мисник та ін.
Художньо-меморіальний комплекс “Стежка Івана Франка” включає лісову алею, вздовж якої розміщено дерев’яні скульптури персонажів творів письменника, “Поляну казок” з дерев’яними скульптурами героїв казок Івана Франка, каплицю Різдва Богородиці та Літній театр.
Село Кульчиці, Самбірського р-ну. Музей Гетьмана Сагайдачного
Музей було влаштовано у колишньому приміщенні початкової школи. За своїм профілем музей — історико-краєзнавчий. У фондах музею нараховується близько 900 експонатів.
Безперечною атракцією музею є матеріали, присвячені життю і діяльності ще одного відомого виходця із Кульчиців — Юрія-Франца Кульчицького, який відкрив Європі запашний кавовий напій. Саме Юрій Кульчицький відкрив у Відні кав’ярню “Дім під синьою пляшкою”, яка стала одним із популярніших місць австрійської столиці. Із вдячності й за каву, й за визволення міста від турків городяни встановили на віденській вулиці Kolschitzky-gasse пам’ятну статую славетному українцеві.
Місто Сокаль, Сокальського р-ну. Музей “Людина. Земля. Всесвіт”
Музей має безцінні духовні багатства: унікальні колекції творів мистецтва, різноманітні церковні реліквії, які дають можливість людям зрозуміти Велич Божественного і невіддільність людини від Всесвіту, її сутності як земної істоти так і космічної, поглибити релігійно-філософські погляди.
У десяти музейних залах розгорнуті цікаві експозиційні виставки: “Людина і Всесвіт”, “Свята Україна”, “Ісус Христос — Найвеличніший із Синів Людства”, “Під Покровом Божої Матері”, “Що є Істина”, “В пошуках Істини”, “Космічне мистецтво”, “Вчення життя — Поклик у Майбутнє”, “Тарас Шевченко — Апостол Правди і Світоч Духу”, “Києво-Могилянська Академія”.
Село Руда,  Жидачівського р-ну. Музей гетьмана України Івана Виговського
Серед експонатів — твори сакрального мистецтва XVII-XIX ст. Привертає увагу ікона Вознесіння (невідомий художник ІІ пол. XVIII ст.) з церкви Воздвиження Чесного Хреста села Йосиповичі Стрийського району — родинної церкви Виговських. Ікона реставрована 2004 р. працівниками реставраційного відділення Львівської галереї мистецтв.
У музеї експонуються предмети матеріальної культури, знайдені на території колишнього замку гетьмана у селі Руда. Серед рідкісних — дубові двері з родинної церкви Виговських із дарчим написом невістки гетьмана Т. Завадської, дружини сина Остапа.
Село Старява, Старосамбірського р-ну. Історико-краєзнавчий музей ”Оберіг”
Музей створено 1989 року. Його експозиція розміщена у трьох кімнатах сільської школи та налічує більше, ніж 300 експонатів, які збирали не тільки мешканці Старяви, але й жителі навколишніх сіл.
Серед найцінніших експонатів — вишиті сорочки та рушники, старовинні ікони, старовинні знаряддя праці (стругальні ножі, чесальні гребені для льону, жорна, веретена, верстат для виготовлення гонтів); вироби з дерева (гладильниці, старовинна дерев’яна вага), гончарні вироби.
Місто Судова Вишня, Мостиського р-ну. Музей історії Судової Вишні
Музей розташований у приміщенні Народного дому. Будинок є пам’яткою історії ХІХ ст. 1897 р. тут виступав Іван Франко, балотуючись до австрійського парламенту.
Музейна експозиція налічує 350 оригінальних експонатів. Матеріали, зібрані в музеї, розповідають історію міста з кінця мідно-кам’яного — початку бронзового віку і до наших днів. Увагу відвідувачів привертають матеріали археологічних розкопок: фрагменти бивня мамонта, крем’яні сокири, серпи, фрагменти гончарного посуду, глиняні жіночі статуетки тощо.
Село Лішня, Дрогобицького р-ну. Музей історії учительства
Експозиція містить унікальні та різноманітні експонати, присвячені історії та розвитку учительства на Дрогобиччині.
У музеї можна оглянути класні журнали та підручники 1918 р., старі газети, копію першої учительської газети на Дрогобиччині. Ексклюзивними є архівні документи — копії наказів про призначення на посаду вчителів та накази про їх арешти в післявоєнні роки, а також оригінали класних журналів 1947 р. з печатками органів НКВС/КДБ.</body>
