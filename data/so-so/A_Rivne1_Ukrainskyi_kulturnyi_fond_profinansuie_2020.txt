<id>A</id>
<author_surname></author_surname>
<author_name></author_name>
<title>Український культурний фонд профінансує інклюзивний проєкт в Острозі</title>
<publ_in>Рівне1</publ_in>
<url>https://rivne1.tv/news/115547-ukrainskiy-kulturniy-fond-profinansue-inklyuzivniy-proekt-v-ostrozi</url>
<publ_part></publ_part>
<publ_place>Рівне</publ_place>
<publisher></publisher>
<year>2020</year>
<pages></pages>
<length>314</length>
<alt_orth>0</alt_orth>
<errors>3-х аудіогідів - 3 аудіогідів; існуючих - наявних; аудіогіду - аудіогіда; оцифровано - зацифровано; діджиталізації - диджиталізації</errors>
<comments></comments>
<body>
Цьогоріч Державний історико-культурний заповідник міста Острога реалізовуватиме проєкт «Інклюзивний музей в Острозькому замку» за підтримки Українського культурного фонду. На втілення Острозький замок отримає майже пів мільйона гривень.
У межах проєкту експозиція музею буде доповнена низкою тактильних копій експонатів. Також заплановано створення путівника музеєм для незрячих і слабозорих та путівника з адаптованим текстом українською для людей з порушеннями слуху. Окрім того, аудіогід заповідника доповнять англійською, польською мовами та тифлокоментар українською.
Про це повідомляє Рівненська обласна державна адміністрація.
Основне завдання проєкту – зробити доступною багату історико-культурну та мистецьку колекцію Острозького заповідника для людей з інвалідністю.
«Наша мета – забезпечення музею інструментами: аудіогіди, путівники, тактильні моделі та вказівники – для включення до аудиторії музею людей із порушенням зору та слуху, а також тих, хто спілкується англійською та польською мовами», – зазначає керівник проєкту, заступник директора музею з наукової роботи Андрій Брижук.
У жовтні цього року музейники планують представити результати. Йдеться про створення 3-х аудіогідів, розміщених на платформі izi.travel, а також чотирьох тактильних копій експонатів, дві з яких буде створено спеціально для проєкту та ще дві адаптовано з існуючих 3D-макетів, отриманих за результатами проєкту «Віртуальний музей спадщини князів Острозьких», який реалізували у 2019 році за підтримки Українського культурного фонду.
Також буде створено 3 комплекти путівників і 20 тактильних орієнтирів, етикетажу та QR-кодів до аудіогіду.
Нагадаємо, впродовж останніх півтора року Острозький заповідник активно працює над залученням грантового фінансування. Зокрема, у 2019 році реалізовано проєкт «Інтерактивний музей стародруків» від «Малі міста — великі враження» (програма Міністерства культури). Створено інтерактивну експозицію Музею книги та друкарства м. Острога з новими просторовими рішеннями та методами показу колекції. Архітектурну особливість вежі 16 століття було підкреслено шляхом показу масштабної проєкції. Також у 2019 р. установа виступила партнером у проєкті «Віртуальний музей спадщини князів Острозьких» за підтримки УКФ, в рамках якого було оцифровано та розміщено у відкритому доступі 20 експонатів. Це були перші кроки діджиталізації колекцій музею. Цьогоріч у заповіднику продовжили процес діджиталізації та після тестування в Острозькому замку запущено аудіогід.
</body>