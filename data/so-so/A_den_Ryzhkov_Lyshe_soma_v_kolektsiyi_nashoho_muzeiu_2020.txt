
Вуличну експозицію Дніпропетровського національного історичного музею ім. Д. Яворницького поповнили новою скульптурою. Статую скіфського воїна привезли з околиць села Вишневе, що у П’ятихатському районі. Кам’яна фігура скіфського періоду важить понад сотню кілограмів. Історики датують її п’ятим століттям до нашої ери — періодом розквіту скіфської держави.
«Наша колекція найбільша в Україні. Зараз в ній нараховується 102 статуї та стели, які належать до кочових народів, що населяли нашу територію з періоду енеоліту і закінчуючи пізніми кочовиками середньовіччя», — розповідають в історичному музеї. Кам’яну статую привезли до обласного центру ще у 2017-му. Три роки її вивчали історики та археологи. Дослідження проводили різними методами, аби встановити достеменно походження та вік.
Науковці знайшли статую у лісосмузі під час археологічної розвідки. За традиціями скіфів, кам’яні скульптури встановлювали на місці поховань. У такий спосіб віддавали шану померлим. «Статуя знаходилась десь за 150 метрів від курганної групи. Вона лежала на поверхні обличчям додолу. Ми її перевернули. Побачили, що дійсно збереглися певні зображення і прийняли рішення, що треба забирати до музею», — розповідає Дар’я РОМАНЧУК, старша наукова співробітниця відділу археології Дніпропетровського національного музею ім. Яворницького. «Це все можна віднести до сталої традиції монументального будівництва і виготовлення кам’яних статуй, які були пов’язані з культом предків і їх шануванням. І цінна вона ще тим, що скіфських скульптур збереглося небагато. Це лише сьома в колекції нашого музею», — кажуть музейники.
Загалом на території вуличної експозиції Дніпропетровського національного історичного музею знаходяться антропоморфні статуї шести різних історичних періодів. У народі ці скульптури називають «кам’яними бабами». Та в музеї кажуть, що це не зовсім правильно. «Всі вони втілюють образ першопредка, образ воїна, вождя. Якщо ми говоримо про скіфів, то це чоловіки. На них зображені символи, характерні лише для чоловіків і в них є зброя. У нього характерна поза, зігнута рука, а в руці — ритон. На шиї — гривна. Це характерні для скіфів зображення.  Термін «баба» з наголосом на другий склад, в перекладі з тюркської мови, «старий» або «предок». І його можна застосовувати тільки до половецьких кам’яних статуй», — каже Олександр СТАРІК, завідувач відділу археології ДНІМ ім. Яворницького. Така знахідка рідкість, але її встановили у вуличній експозиції. «Попри те, що в нас несприятливі екологічні умови, різного роду забруднення впливають на статуї, але для скіфів ми зробили виняток. Вони їх робили з граніту, а граніт майже не піддається негативному впливу», — пояснюють у музеї.
