<id>A</id>
<author_surname></author_surname>
<author_name></author_name>
<title>Бурштинська теплоелектростанція Ахметова увійшла у простій через імпорт електрики з Росії</title>
<publ_in>Коломия сьогодні</publ_in>
<url>https://kolomyia.today/burshtynska-teploelektrostantsiya-ahmetova-uvijshla-u-prostij-cherez-import-elektryky-z-rosiyi-49930</url>
<publ_part></publ_part>
<publ_place>Коломия</publ_place>
<publisher></publisher>
<year>2019</year>
<pages></pages>
<length>138</length>
<alt_orth>0</alt_orth>
<errors></errors>
<comments></comments>
<body>Бурштинська теплоелектростанція, яка входить до енергоголдингу ДТЕК Ріната Ахметова, оголосила про початок роботи у режимі «простою», що передбачає обмеження виробництва електроенергії. Про це йдеться в офіційному листі, який дирекція ТЕС надіслала Бурштинській міській Раді.
Формальною причиною початку простою у роботі теплоелектростанції називають нерентабельність через <quote>«надходження електроенергії з Росії за демпінговими цінами»</quote>. При цьому сама Бурштинська ТЕС знаходиться на так званому Бурштинському енергоострові, який відокремлений від енергосистеми України та інтегрований до енергосистеми ЄС, через що туди не може потрапляти електроенергія з Росії.
Для відновлення роботи у компанії Ахметова висунули вимоги, зокрема зупинити імпорт електрики з Росії та Білорусі та запустити ринок додаткових послуг в межах нового ринку електроенергії. «До прийняття відповідних рішень на державному рівні у ТЕС, на жаль, відсутні інші шляхи запобігання повному припиненню діяльності ТЕС, окрім обмеження виробництва та застосування простою», – йдеться у листі до Бурштинської міськради.</body>