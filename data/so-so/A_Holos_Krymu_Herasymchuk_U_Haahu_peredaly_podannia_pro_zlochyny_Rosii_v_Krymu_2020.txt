Правозахисники передали прокурору Міжнародного кримінального суду в Гаазі подання про злочини Російської Федерації в окупованому Криму стосовно понад 100 незаконно затриманих громадян України. Про це вони повідомили під час пресконференції щодо презентації поданого до Міжнародного кримінального суду подання про політичні переслідування в окупованому Криму.

Документ був підготовлений командою в складі Free Russia Foundation, Центру громадянських свобод, Global Rights Compliance LLP за результатами інтерв’ю із жертвами політичних переслідувань, їхніми рідними й адвокатами, аналізу матеріалів справ політв’язнів та інших доказів.

Під час заходу наголошувалося, що зібрана інформація дозволяє сформувати стійку основу для проведення розслідування в межах Міжнародного кримінального суду та притягнення винних у політичних переслідуваннях до відповідальності.

«Ми бачимо, як прискореними темпами колишній курорт перетворюється на потужну військову базу, зростає кількість військового контингенту. Оскільки все населення півострова окупаційна влада Криму загалом і Російська Федерація розглядають як потенційно нелояльне, тому що навіть ті люди, які вітали прихід «русской весны», вони її уявляли і бачили так, як це показували по телевізору, і жили в умовах захищеності прав і свобод, які гарантувалися Українською державою. В авторитарному режимі Російської Федерації цей рівень впав набагато нижче», – наголосила під час виступу голова правління Центру громадянських свобод Олександра Матвійчук.

Активістка також зазначила, що, незважаючи на проведені обміни полоненими, «кількість ув’язнених і кількість людей, які переслідуються за політичними мотивами, на півострові зростає».

Матвійчук розповіла, що Центр громадянських свобод спостерігає за ситуацією в окупованому Російською Федерацією Криму, а також зазначила. Що на півострові відбувається заміщення населення, що саме по собі є воєнним злочином. Цей процес відбувається двома шляхами: керованою міграцією та розгортанням на півострові системи політичних переслідувань активної меншості, щоб вони виїжджали з півострова.

За її словами, в Української держави немає жодних важелів, як захистити своїх громадян, котрі проживають в окупації у Криму.

«Ситуація очевидно загрозлива не тільки тим, що вона є станом на зараз, а й тим, що, відверто кажучи, в Української держави немає жодних важелів, як захистити своїх громадян, які проживають на території окупованого півострова і лишилися сам на сам з окупантом», – сказала правозахисниця.

Американський юрист Скотт Мартін з організації Global Rights Compliance LLP повідомив, що прокурору Міжнародного кримінального суду в Гаазі передано матеріали про 104-х українських громадян, більшість з яких було затримано або арештовано за обвинуваченнями у тероризмі в тимчасово окупованому Криму.

Представник неурядової організації Free Russia Foundation Григорій Фролов додав, що збір матеріалів для подачі в МКС здійснювався останні 6-8 місяців. За його словами, подання прокурору Міжнародного кримінального суду в Гаазі про політичні переслідування в окупованому Криму відбулося на минулому тижні.

За словами Фролова, організація, яку він представляє, приділяє багато часу, аби українські політв’язні були звільнені. «І щоб люди, які власне побудували цю репресивну машину і несуть безпосередню відповідальність за загублені життя людей і за роки, котрі вони проводять у нелюдських умовах, були покарані», – сказав Фролов.

Олександра Матвійчук висловила сподівання, що найближчим часом МКС ухвалить рішення про перехід з етапу попереднього вивчення матеріалів українського кейсу (до якого, серед іншого, входять питання злочинів проти людяності та воєнних злочинів, що скоєні у Криму і на Донбасі) на етап самостійного розслідування. «Кожного року Офіс прокурора звітує про хід попередніх розслідувань. Коли ми аналізуємо, що він пише по українському кейсу, зокрема питанню окупованого Криму, – ми знаходимо там згадки про політичні переслідування, але не в такій мірі, як би нам хотілося. Якраз цей пробіл ми хочемо нашим поданням заповнити», – пояснила Матвійчук.

За словами Матвійчук, політичні переслідування відбуваються в різний спосіб з використанням юридичних механізмів (обшуки, допити, порушення сфабрикованих кримінальних і адміністративних справ), а також з використанням позаправових методів – побиття, насильницькі зникнення, катування, вбивства.

«Найближчим часом, ми сподіваємося, що Міжнародний кримінальний суд ухвалить рішення, і ми працюємо на те, щоб він відкрив основне провадження – тобто перейшов від етапу попереднього вивчення на етап проведення самостійного розслідування», – зазначила Матвійчук.

За її словами, подання має низку важливих цілей, зокрема встановити об’єктивну картину того, що відбувається в Криму, та притягнути до відповідальності людей, які вчиняють політичні переслідування, оскільки міжнародні злочини не мають терміну давності.
