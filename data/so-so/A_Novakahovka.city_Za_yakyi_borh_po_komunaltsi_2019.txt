З 1 березня Міністерства соціальної політики виплачує споживачам соціальну допомогу (субсидію) на пенсійну картку або через систему переказів «Швидка копійка». Середній розмір субсидії становить 1500 грн. Їх треба направити на сплату житлово-комунальних послуг. Одержувачами субсидій стали в Україні близько 4 млн домогосподарств. Ініціатива виникла за місяць до її впровадження в життя, що дозволило експертам припустити політичне підґрунтя реформи. Споживачі отримали живі гроші за місяць до першого туру виборів президента.

Однак не всі отримувачі допомоги відразу пішли платити за компослуги. Приблизно 30% з них потратили гроші на інші потреби. Ще 13% взагалі не з’явилися за субсидією.

«З 12 березня по 11 квітня проведено виплати 87% одержувачам житлової субсидії, які не є пенсіонерами і отримують субсидії через відділення Ощадбанку. Якщо протягом трьох місяців з дати початку виплат субсидії в грошовій формі одержувач житлової субсидії не звернувся за її отриманням, банк зобов'язаний дані кошти повернути Мінсоцполітики разом з реєстрами осіб, яким не була виплачена житлова субсидія в готівковій формі», – повідомили в пресслужбі Ощадбанку.

10 мільйонів на двох

Скільки субсидіантів не заплатили за комуналку в Новій Каховці, не знають ні в УПСЗН, ні у виконкомі.
– Таку статистику ми зможемо отримати від комунальників після 1 травня, – розповів NovaKahovka.City перший заступник міського голови Леонід Чурсинов. 
– Але на сьогодні точно знаємо, що споживачі Нової Каховки заборгували комунальним підприємствам «Міський водоканал» та «НК ЖЕУ» по 5 мільйонів гривень. Для нашого міста це величезна сума.

Борг - не більше 340 гривень

Якщо субсидіант заборгує за місяць сукупно понад 340 гривень за компослуги та плату ОСББ, він автоматично буде позбавлений державної допомоги, пояснили нам у Новокаховському УПСЗН.
– Така норма вступає з 1 травня, – каже начальник відділу нарахування субсидій Неллі Плахотнюк. 
– Списки боржників-субсидіантів і розмір боргів нам комунальники надаватимуть на перше число кожного місяця. Відновити субсидію зможемо, якщо споживач принесе нам довідку про погашення заборгованості або договір з надавачем послуг про реструктуризацію боргу.

Утім, якщо за травень-червень домогосподарство погасить борг до 30 червня, то субсидію на літній період залишать.

Ковбаса обернеться неплатоспроможністю
– Деякі люди не пішли платити за комуналку, бо мали переплату за минулий опалювальний сезон, – пояснює Л. Чурсинов. Але тепер треба платити місяць в місяць. Можливо, у них були якісь важливіші проблеми. Наприклад, купити ліки чи віддати комусь борг. А може, просто накупили харчів. Але сьогоднішня ковбаса може обернутися тим, що вони втратять субсидію, а з нового сезону взагалі не зможуть платити за комуналку.

В УПСЗН нам повідомили, що наразі Кабмін готує ще одні зміни в механізм призначення і позбавлення субсидій.
