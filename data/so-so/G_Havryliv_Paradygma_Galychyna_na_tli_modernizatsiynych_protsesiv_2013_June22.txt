<id>G</id>
<author_surname>Гаврилів</author_surname>
<author_name>Тимофій</author_name>
<title>Галичина на тлі модернізаційних процесів</title>
<publ_in>Парадигма</publ_in>
<url>http://www.inst-ukr.lviv.ua/files/paradygma/240-272-gt.pdf</url>
<publ_part>7</publ_part>
<publ_place>Львів</publ_place>
<publisher>Інститут українознавства ім. І. Крип’якевича НАН України</publisher>
<year>2013</year>
<pages>240 - 247</pages>
<length>2000</length>
<alt_orth>1</alt_orth>
<errors> між Бродами і Лопатинами – між Бродами й Лопатинами; в’єднання ідеалізованих Бродів – доєднання ідеалізованих Бродів; технічно в’єднане в модерн – технічно доєднане до модерну; є оповідженим часом – є оповіданим часом; Англії і Франції  - Англії й Франції; протистави старої і нової ситуації – протиставлення старої й нової ситуації; їхня побудованість – їхня вибудованість; цієї єдиної і незглибної протистави – цього єдиного й незглибного протиставлення; з Італії і в шістнадцятому сторіччі - з Італії й в шістнадцятому сторіччі; якщо б нам – якби нам; людиною понаднаціональною – людиною наднаціональною; політичноекзистенційні максими – політично екзистенційні максими; понадпартійними і навіть понадчасовими - понадпартійними й навіть понадчасовими; задіяти ресторан – залучити ресторан; тільки в творах Рота – тільки у творах Рота</errors>
<comments></comments>
<body><emphasis>ГАЛИЧИНА НА ТЛІ МОДЕРНІЗАЦІЙНИХ ПРОЦЕСІВ</emphasis> (очима Йозефа Рота і його героїв)
Йозеф Рот – наш земляк. Народжений 2 вересня 1894 р. в Бродах, що були форпостом Австро-Угорської монархії на кордоні з Росією, Йозеф Рот покинув Галичину в доволі юному віці, повертаючись до неї згодом кореспондентом німецькомовних періодичних видань, а також… у своїх численних художніх творах, найвідоміші з яких й опрацьовують «галицьку тематику». Рот увійшов в історію літератури XX ст. автором романів, оповідань, репортажів (ранній Рот, автор віршів, не такий відомий). «Святий пияк», так називатимуть цього центральноєвропейського Агасфера, мандрівника з готельною пропискою, запозичивши образ з його власного вичаклуваного уявою художнього світу. А варто сказати, що цей письменник володів неабиякою силою фабулювання, побічним потвердженням чого залишаються колізії довкола місця його народження – чимало довідників зазначають місцем його народження вигадане ним сільце «Шваби під Бродами», прототипом якого були самі Броди, а гіпотетичне сільце було, очевидно, навіяне «німецькими слободами», яких у тогочасній Галичині налічувалося, справді, чимало. Його найтривкішою формою громадянства стала австрійська література, в який він прописаний досі, хоча над ідентичністю її самої, не без іронії долі, виростає великий знак питання, з яким знову і знову доводиться мати справу, тоді як відкрили Рота-письменника доволі пізно – в 60-х рр. XX ст., що зумовлено нацизмом і Другою світовою війною. В оповідній спадщині Йозефа Рота новела «Погруддя цісаря» викликає особливе зацікавлення. В  цій датованій 1935  р. новелі вкотре звучить габсбурзька тема, підживлена дотепною вигадкою і несподіваною колізією. Історія діється в «колишній Східній Галичині, теперішній Польщі», у що втаємничує вже перший рядок. Вона допомагає на самому початку зорієнтуватися і в часі, і просторі. Перший абзац містить усе, що належить довідатися, аби підготуватися до дальшого перебігу подій. Варто зазначити, що в Рота навіть фікція має риси документальності, олітературений і схимеризований присмак факту. <quote>«В  колишній Східній Галичині, теперішній Польщі, дуже далеко від єдиної залізничної колії, котра з’єднує Перемишль і Броди, лежить сільце Лопатини, про яке я й збираюся повісти химерну історію»</quote>. «Колишній» і «теперішній» з’ясовують часові відношення, наголошуючи на зміні, яку викликав час. Реальність Східної Галичини – ми рухаємося все-таки не в системі координат реальної історії, а в системі координат фіктивної історії письменника Йозефа Рота – належить до колишніх часів, які, власне, минули, на зміну їм прийшла інша реальність – «теперішньої Польщі». Про що свідчить ця якщо не обмова, то принаймні фактажна не-зовсім-точність, адже Східна Галичина й Галичина поготів нікуди не поділася? В тім-то й річ: Рот вважає, що таки поділася, зникла, розчинилася, а разом з нею розчинився і топос-сільце, про який мовиться. Місце лежить в обох часах або між ними, в межичассі, <quote>«дуже далеко від єдиної залізничної колії, котра з’єднує Перемишль і Броди»</quote>, тобто дуже далеко від і без того єдиного згаданого символу цивілізації – залізниці. Залізниця стає своєрідною демаркаційною лінією, яка відділяє модерн від немодерну. Прикметно, як охоче Рот оселяє дію своїх творів у топосах немодерну. Отже, це не місто, це навіть не село – місце, в якому відбувається дія, всього-на-всього сільце, і в наданні переваги суфіксальній, а не атрибутивній демінутивності, вчувається близькість письменника до слов’янського елементу, то тут, то там проглядає слов’янське мовно-світоглядне коріння, в цьому разі спосіб вираження зменшувальності, з іноді виразним іронічним відтінком й аж до неґації. Саме іронічність автора й промовляє з таких-от зменшувань у його творах. Хоча цим, здавалося б, і перенаголошується незначущість статусу місця, читаючи «Погруддя цісаря», не покидає враження, що Лопатини – не що інше, як Броди. З цим, звичайно, нелегко погодитися без додаткової арґументації, адже в тексті експліцитно прокладено межу між Бродами і Лопатинами. Ось ще раз цей пасаж: <quote>«В колишній Східній Галичині, теперішній Польщі, дуже далеко від єдиної залізничної колії, котра з’єднує Перемишль і Броди, лежить сільце Лопатини, про яке я й збираюся оповісти химерну історію»</quote>. Очевидно, відбувся комплексний процес переосмислення, який складається з таких моментів: 1) спроба ідеалізації рідного міста Броди; 2) в’єднання ідеалізованих Бродів у тканину літературного тексту; 3) усунення рис, які не вписуються в образ ідеалізованого міста; 4) делеґування цих репресованих рис автономному фікціоналізованому літературному топосові. Йозеф Рот спонукає оповідача згадати про Броди як про місце, яке перебуває в модерні (через залізничне сполучення технічно в’єднане в модерн), чим протиставлене відлеглим Лопатинам. У  час, який є оповідженим часом, Броди давно перестали бути тим, чим вони були в середині XIX сторіччя. «Щонайпізніше від 1879  р. Броди втрачають своє господарське значення, і, як наслідок, зменшується кількість населення». Це спричинило згортання культурного розмаїття міського життя, хоча зв’язок з Європою, що і в часи Рота, і досі, і для самого Рота означає леґітимацію культурних стандартів і є, так би мовити, зізнанням в ідентичності, що не втрачена навіть в роки, про які мовить новела. Для прикладу, у репортажі «Люди й ландшафт» для <foreign>Frankfurter Allgemeine Zeitung</foreign> (20 листопада 1924), який виник під час подорожі Галичиною, Рот пише: «Чи Європа тут закінчилася? / Ні, не закінчилася. Зв’язок між Європою і цим мало не на вигнанні краєм стійкий і жвавий. В книгарнях я бачив найсвіжіші літературні новинки Англії і Франції. Вітер культури несе насіння в польську землю». Очевидно, Ротові залежить – насамперед в оповіданні «Погруддя цісаря» – на тому, аби приховати випадання рідного міста з поступу і його марґіналізацію внаслідок поступу, показавши Броди кращими, ніж то відповідало б дійсності. Адже насправді «завершення прокладання залізничних сполучень «Варшава – Москва» та «Львів – Одеса», які вже не заторкали Бродів», стало поворотним моментом до марґіналізації міста. Дивна позиція щодо рідного міста Броди виходить за текстові межі новели «Погруддя цісаря» і поширюється – значно сконцентрованішою мірою – на життя письменника. Тому варті згадки анекдоти, аж до біографічних відомостей, які Рот дав сам про себе в часописі <foreign>Das Wort</foreign> (в паризькій еміґрації, 1937 р.) і в яких він зазначає, мовляв, народився у Швабендорфі, і листа до Стефана Цвайґа, в якому він називає себе правовірним східним євреєм з Радзивилова (Радивилова). Суперечливе ставлення Рота до рідного міста проникає, таким чином, у сферу топографії. Рот винаходить світ, почасти перекроюючи мапу, яка є, почасти збагачуючи її населеними пунктами, створеними його уявою. Він одночасно й ідеалізує, і зводить порахунки. Задля ідеалізації він витягає на світ Божий з пороху забуття сільце Лопатини, делеґуючи йому всі ті риси провінційности, які могли б стати суттєвою перешкодою ідеалізації Бродів. Витягнувши Броди з провінційности, він зводить порахунки з сільцем Лопатини, з його провінційністю і його позамодерністю. Однак це тільки частина комплексу. Зрештою, фікціоналізація місця до ранґу літературного топосу дозволяє оповідачеві оселити там свою історію, не піддаючи себе небезпеці бути звинуваченим у фіктивності. Крім того, фікціональність літературного топосу можна трактувати як таке собі узагальнення: сільце Лопатини як місце, яке мусить розраховуватися за всі інші міста, яких, либонь, немало. Оповідач у «Погрудді цісаря» звертається до молодого покоління, щоб у формі необхідних пояснень показати йому його інакшість, а ще більше привернути увагу до зміненої ситуації й особливо до факту змін і того, що вони відбулися: <quote>«Бо молодші з-поміж його [оповідача] читачів, мабуть, потребуватимуть пояснення, що частина краю на Сході, який тепер належить польській республіці, до кінця великої війни, яку називають світовою, був одним з багатьох коронних країв старої Австро-угорської монархії»</quote>. Довкола протистави старої і нової ситуації діється історія, при чому ця протистава в перебігу оповіді набуває такої радикальности, що виникає враження двох різних універсумів. Потребу пояснення оповідач виправдовує покликанням на наймолодше покоління. На цьому прикладі добре видно, як невибагливо і в цій невибагливості поетично рафіновано будує Йозеф Рот свої історії, так що їхня побудованість навіть не впадає в око, а в полоні тримає невимушений плин мовлення, на чому не раз наголошувалося, зокрема й аби протиставити легкоплинність Ротових оповідей важкостравним наративам великонімецьких романів. Наприклад, папа Римський сучасної німецької літературної критики, автор чудової книжки спогадів «Моє життя» і прототип суперечливого роману німецького письменника Мартіна Вальзера «Смерть критика» Марсель Райх-Раніцкі у передмові до книжки угорського режисера і репортера Ґези фон Чіфри «Святий пияк. Спогади про Йозефа Рота» пише: <quote>«Епіку Рота вирізняє самобутність, якої в Німеччині варто пошукати: вона розважає. Вона мила й зухвала» вирішальну вагу. З одного боку, оповідачеве пояснення вводить читача у стан справ, з іншого – оповідач створює рамкові умови дальшої оповіді; йдеться про пояснення, яке випереджає історію героя, якому належить діяти в силовому полі цієї єдиної і незглибної протистави. Після такого цілком умотивованого вступу, зробленого, як бачимо, не тільки з огляду на юного читача, відбувається презентація власне протагоніста твору (власне – бо топосам відведена в Рота також роль героїв). Він називається Франц Ксавер Морштин і є спадкоємцем давнього польського роду – «…роду, який (між іншим) походив з Італії і в шістнадцятому сторіччі опинився в Польщі»</quote>. Шукатимемо прототипа? Я майже певний, намарне. Як уже багато фігур Рота, так і ця є узагальненою фігурою, а рівень узагальнення, якщо б нам закортіло його визначати, у випадку Ротових фігур напрочуд високий – згадаймо рід фон Тротта з «Маршу Радецького» і «Гробівця капуцинів» чи пана Лакатоша, злого генія, який, уособлення зла, знову і знову виринає на сторінках прози письменника (чи не тому, бува, Рот наділяє його демонічними рисами, що саме він, угорець, був призвідцею, так би мовити, першого поділу монархії на її цісарську і королівську частини, який став довгою увертюрою до її короткого кінця в другій декаді двадцятого сторіччя?): «Чоловік ніким іншим, крім Лакатоша, бути не міг. Це означає: Лакатош з Будапешту – типаж, не особистість. Це не конче мав бути Лакатош з тридцять другого номера» [4, с. 220], – пише Рот у новелі «Тріумф краси», а ми, в міру обізнані з текстами Рота читачі, автоматично думаємо про Лакатоша з роману Рота «Нічна сповідь убивці». Чи не йдеться про вбивство par excellence? Тобто, про вбивство монархії? Хай як, демонізує Рот так само нещадно, як і ідеалізує. Графа Франца Ксавера Морштина стилізовано до образу аристократа й ідеального втілення австро-угорського космополіта загалом: <quote>«Як і чимало людей його стану в колишніх коронних краях австро-угорської монархії, він був уособленням щонайшляхетнішого і щонайчистішого австрійця поготів, інакше кажучи: людиною понаднаціональною, тобто справжнім аристократом»</quote>. Оповідач вимірює аристократизм не титулом, а світоглядною поставою. Оповідь повна пасажів, з яких можна зіткати політичноекзистенційні максими якщо не самого Рота, то принаймні оповідача, в якого Рот залюбки перевтілюється. Оповідач не приховує, кому належать його симпатії. Вони видаються понадпартійними і навіть понадчасовими та понадкордонними, хоча назагал вони все-таки збігаються з межами габсбурзької Центральної Європи. Рот ладний скасувати час. Він обирає своїх оповідачів на роль касувальників часу. Він обирає форму оповіді, яка найдужче придатна, щоб скасувати час, – такою є казка. Він винаходить рід фон Тротта, і спосіб розгортання його історії нагадує форму біблійної оповіді. Він виймає на світ Божий аґента царської охранки Сємьона Сємьоновіча Ґолубчіка, він же князь Крапоткін, щоб мати нагоду задіяти ресторан російських еміґрантів у Парижі з назвою, можливою тільки в творах Рота, – «Тари-бари», щоб мати нагоду сказати ключове речення: <quote>«В російському ресторані час не відігравав ніякої ролі»</quote>, спричинивши ним вібрацію подвійного змісту. Час Рота і його протагоністів надійно поховано в попелі імперій. Вустами оповідача новели «Погруддя цісаря», як і вустами багатьох своїх оповідачів, Рот піддає нищівній критиці припізніле національне державо творення в Центральній та Південній Європі. Показавши, що і як сильно він симпатизує протагоністові, оповідач відкидає поняття «нація» і створює полотно під назвою «Щаслива Австрія», протиставляючи його малим національним державам: <quote>Якби його [графа Франца Ксавера Морштина], наприклад, запитали – але кому спало б на гадку таке недолуге питання? – до якої «нації» чи якого народу він себе зараховує: граф просто не зрозумів би, він би так і стояв ошелешено перед питачем, можливо навіть знуджено і дещо обурено. За якими такими ознаками мав би він визначати свою належність до тієї чи іншої нації? – Він майже однаково добре володів усіма європейськими мовами, він був удома майже в усіх європейських країнах, його друзі і родичі жили по цілому світу. Чудовим відображенням цілого світу була, власне, цісарсько-королівська монархія, і тому вона була єдиною батьківщиною графа. Його шваґро був окружним начальником у Сараєвому, інший же радником посадника у Празі, його брат служив старшим лейтенантом артилерії в Боснії, його двоюрідний брат був радником посла в Парижі, ще один – землевласником в угорському Банаті третій – на дипломатичній службі Італії, четвертий з чистої цікавости до Далекого Сходу давно вже осів у Пекіні</quote>. Далі оповідач ще жорсткіше зводить порахунки з новим світом. Він відводить протагоністові роль яструба в боротьбі проти національних держав: «Він [Морштин] не мав жодної іншої очевидної пристрасти, крім як поборювати національне питання». А  що оповідач і протагоніст у справі «національного питання» цілком солідарні, доводять розмисли, потрібні оповідачеві для того, щоб пояснити очевидну пристрасть графа Морштина: <quote>Власне, в той час у монархії почало гострішати «національне питання». Всі люди зголошувалися – хотіли вони того чи тільки мусили вдавати, що хочуть – до котроїсь з численних націй, які існували на території старої монархії</quote>.</body>



