<id>A</id>
<author_surname></author_surname>
<author_name></author_name>
<title>історія на тарілці: рецепт панакоти</title> 
<publ_in>Depo.ua</publ_in>
<url>https://www.depo.ua/ukr/life/istoriya-na-tariltsi-retsept-panakoti-202010091227478</url>
<publ_part></publ_part>
<publ_place>Київ</publ_place>
<publisher></publisher>
<year>2020</year>
<pages></pages>
<length>574</length>
<alt_orth>0</alt_orth>
<errors>інгрідієнт-інгредієнт; за смаком-на смак; прогавити-проґавити; ємність-місткість; у той же час-водночас; формам-формах</errors>
<comments></comments>
<body><b>Панакота – ніжний вершковий десерт, який нагадує "полегшений" варіант желе. На відміну від останнього, у цього смаколика ніжніша консистенція, м’якша структура та яскравий ванільний смак</b>
<emphasis>Depo.ua</emphasis> продовжує рубрику "Історія на тарілці", в якій ми розповідатимемо не лише рецепти страв, але і про те, як так сталося, що вони з'явилися.
Основний інгрідієнт панакоти– жирні кондитерські вершки (можна брати як рослинного, так і тваринного походження). Можна і молоко – страва вийде менш калорійною, але більш схожою на "молочне желе" ніж на класичну панакоту. До готової панакоти подають свіжі фрукти, або ж зверху на ній готують додатковий шар із фруктового пюре, джему чи желе – це вже справа особистого смаку. 
Батьківщина десерту – Італія. У перекладі з італійського panna cotta означає "варені вершки", "варений крем", і перші її версії, а радше пращури, були не дуже схожі на холодний десерт, який ми знаємо сьогодні.
У своїй первинній формі десерт панакота радше нагадував крем-брюле: суміш жирних вершків, яєчних білків і меду випікали на маленькому вогні. Оригінальний рецепт пана-коти готують дуже рідко: за смаком страва радше нагадує запечені вершки, а при її приготуванні потрібно постійно слідкувати за температурою та часом приготування, аби не прогавити потрібну консистенцію. Загалом, справа ця не з легких.
Класичним рецептом панакоти вважається сучасніший варіант. Він походить із півночі Італії – П'ємонту. Історично десерт готували із суміші вершків і відвару риб’ячих кісток (риб’ячий колаген). Аби покращити аромат, щедро додавали ванілі. Усе це в класичному рецепті також запікали, а вже потім – охолоджували. Подавали десерт разом з фруктами і келихом вина.
І лише із широким розповсюдженням пакетованого желатину італійці почали готувати панакоту із його додаванням, вже не випікаючи десерт. 
Чудова новина – цю смакоту кожен може легко приготувати у себе вдома. У наступному рецепті ми пропонуємо вам приготувати панакоту з молока та вершків, з додаванням полуниці.
<b>Панакота із полуницею 
покроковий рецепт</b>
<b>Інгрідієнти для панакоти</b>:
•	400 мл молока
•	400 мл вершків 35%
•	5 стол. лож. цукру
•	0,5 чайн. лож. екстракту ванілі
•	12 гр. желатину
•	60 мл. води для желатину
•	Для полуничного конфітюру
•	200 гр. полуниці (можна брати заморожену)
•	75 гр. цукру
•	5 гр. пектину
<b>Як готувати</b>
1.	Для початку замочіть желатин у холодній воді. Паралельно у каструлю насипте цукор, додайте молоко, екстракт ванілі і вершки. 
2.	Каструлю поставте на вогонь, помішуйте до розчинення цукру. Доведіть до кипіння і варіть 6-7 хвилин. Після цього зніміть із вогню. 
3.	Додайте до маси набряклий желатин та розмішайте до однорідної консистенції. Після цього поставте ємність у холодну водяну баню.
4.	Розлийте панакоту у силіконові форми та поставте у морозильну камеру на 2 години або ж просто у холодильник, на 3-4 години чи й усю ніч.
5.	Полуничний конфітюр: від полуниці відділіть хвостики і половину усієї порції перебийте на пюре. Додайте 50 гр цукру і добряче перемішайте. Варіть на вогні (повільному) 5 хвилин. Поставте готовий конфітюр у холодильник до вистигання. 
6.	 Для подачі перекладіть готову панакоту на тарілки (або у креманки), і полийте зверху готовим конфітюром. Прикрасьте цілими ягодами.
<b>Панакота з ряжанки</b>
Крім того, пропонуємо вам приготувати найбільш простий варіант цього десерту, втім, вельми популярний – панакота з ряжанки. Спосіб приготування залишається класичним, втім, за основу ми братимемо не молоко, а ряжанку (беріть з якомога більшим відсотком вмісту жирів).
<b>Інгрідієнти</b>:
•	500 мл ряжанки
•	3,5 ч.л какао
•	цукор або цукрозамінник – за смаком
•	10 гр желатину
•	100 мл води
<b>Як готувати</b>:
1.	Для початку залийте желатин теплою водою і поставте набухати.
2.	У той же час змішайте ряжанку, какао, цукор та збийте до пишної маси.
3.	Ретельно розмішайте ряжанку з желатином і розлийте по формам або креманкам і після ночі у холодильнику подавайте до столу.</body>

