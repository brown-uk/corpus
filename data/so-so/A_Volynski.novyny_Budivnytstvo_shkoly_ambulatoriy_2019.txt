Зміни до обласного бюджету, що передбачають перерозподіл коштів на будівництво школи у Башликах, амбулаторій у Зимному та Піщаному, а також ремонт дороги у Ківерцівському районі, рекомендували підтримати у профільній комісії облради.

Про це йшлося під час засідання постійної комісії облради з питань бюджету, фінансів та цінової політики 2 грудня.

Члени комісії рекомендували погодити проєкт розпорядження про внесення змін до показників обласного бюджету на 2019 рік. Зміни обумовлені передачею цільових субвенцій з місцевих бюджетів обласному бюджету та перерозподілом окремих субвенцій з обласного бюджету місцевим бюджетам, а також змінами напряму використання цільової субвенції з обласного бюджету та бюджетних призначень департаменту регіонального розвитку та житлово-комунального господарства, управління охорони здоров’я ОДА.

Так, як повідомив директор департаменту фінансів ОДА Ігор Никитюк, обласному бюджету передали окремі цільові субвенції у розмірі 1,458 мільйона гривень на реалізацію проєктів, замовником робіт по яких є департамент регіонального розвитку та ЖКГ.

Зокрема, за рахунок іншої субвенції з Ківерцівського районного бюджету на реалізацію об’єкта «Будівництво загальноосвітньої школи I-III ступенів в селі Башлики Ківерцівського району» передали 350 тисяч гривень. Кошторисна вартість об’єкта становить 113,791 мільйона гривень, залишкова кошторисна вартість на 01.01.2019 року – 109,242 мільйона. У поточному році проєкт реалізується за рахунок коштів державного фонду регіонального розвитку, на що передбачено 20 мільйонів гривень та коштів співфінансування з місцевих бюджетів – 1,9 мільйона у тому числі з Ківерцівського районного бюджету – 1,35 мільйона.

За рахунок субвенцій на фінансове забезпечення будівництва, реконструкції, ремонту і утримання автомобільних доріг загального користування місцевого значення, вулиць і доріг комунальної власності, що передані з Ківерцівського районного бюджету на суму 200 тисяч гривень планують здійснити поточний дрібний ремонт автомобільної дороги місцевого значення С 030530 Дідичі-Гор’янівка-Залісоче у селі Дідичі Ківерцівського району на вулиці Миру та з бюджету об’єднаної територіальної громади селища Цумань (150 тисяч) – на поточний дрібний ремонт автомобільної дороги загального користування місцевого значення С030552/Т-03-12/- в селі Кадище Ківерцівського району. Зазначені об’єкти фінансуються за рахунок субвенції з державного бюджету місцевим бюджетам на фінансове забезпечення будівництва, реконструкції, ремонту і утримання автомобільних доріг загального користування місцевого значення, вулиць і доріг комунальної власності у населених пунктах.
