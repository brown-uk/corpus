<id>C</id><author_surname>Хамандяк</author_surname><author_name>Ірина</author_name><title>Як живуть та готують на Поділлі — інтерв’ю з дослідницею Оксаною Бас</title><publ_in>posteat.ua</publ_in><url>https://posteat.ua/interviews/yak-zhivut-ta-gotuyut-na-podilli-intervyu-z-doslidniceyu-oksanoyu-bas</url><publ_part></publ_part><publ_place></publ_place><publisher></publisher><year>2019</year><pages></pages><length>921</length><alt_orth>0</alt_orth><errors>прививати – прищеплювати</errors><comments></comments><body>Оксана Бас, дослідниця подільської кухні зі старовинного міста Бара, що на Вінниччині. Місто це заснувала міланська принцеса та польська королева Бона Сфорца. Вона назвала його на честь італійського міста Барі, у якому жила та навчалася. Сьогодні вплив королеви на культуру та кухню Поділля вивчають місцеві жительки, які заснували клуб Бони Сфорци. Разом із командою <foreign>Taste of Ukraine</foreign> ми поїхали в гості до очільниці клубу та засновниці проекту «Подільська родина» Оксани Бас, щоб познайомитися ближче з кухнею регіону. А ще разом з Оксаною ми приготували місцеву страву, яка сьогодні вважається делікатесом, — засипану капусту. Про те, що ж таке подільська кухня та чому варто побувати у місті Бар, читайте у інтерв’ю.<b>Як давно ви досліджуєте подільську кухню. З чого все почалося?</b>Ще з дитинства. Я любила смачно поїсти. Мені завжди було цікаво, як хтось готує, який смак тої страви, чим він відрізняється від нашої, чому. Коли ми заходили до когось у гості і мали вже повертатися без пригощання, то я крутилася і не хотіла йти, буркаючи: «Ми ще тут не їли». Пізніше мене зацікавила тема розвитку сільського туризму і тут не обійшлося без локальної кухні. І сьогодні, коли я перебуваю десь в Україні чи за її межами, мене найбільше цікавить гастрономія.<b>Розкажіть про вашу з чоловіком «Подільську родину».</b>Я багато бачила, куштувала, експериментувала, знайомилася. Але найголовніше наше досягнення з чоловіком — це власний простір у селі Гайове. Тут ми живемо з 2007 року. Купили будинок спеціально, щоб досліджувати життя в селі та розвивати сільський туризм. Окрім будинку маємо тут сад, город, тварин, постійну зайнятість і разом з тим — свободу. У мене завжди повно ідей, і лише чоловік знає, як їх реалізувати. Люди дивуються, як це все в нас працює. А для нас це просто — жити і радіти.<b>Чи долучається молодь до вивчення традицій регіону?</b>Традиції закладаються у дитинстві, коли готуються страви на свята, коли ходиш у гості, збираєшся родиною.Ми з чоловіком намагаємось прививати традиції місцевим дітям через відпочинково-пізнавальну програму «Цікаве село Гайове для дітей». За 5 годин ми знайомимо діток із традиціями обрядового хліба. Розказуємо їм звідки беруться молоко, сир, сметана. Що корова їсть. Як її доїти. Тут діти можуть спробувати себе у ролі підмайстра коваля. Ми вчимо їх робити іграшки-мотанки із сіна або обгорток кукурудзи. Розповідаємо історії старовинного побуту сільського життя.<b>У чому особливості подільської кухні?</b>Вона просто смачна. Бо Поділля багате водою, рослинністю, тваринами. А коли продукт смачний, то і страви смачні. А ще в нас багато змішаного, бо Поділля захоплювали різні народи і залишали селянам часточку своєї культури. Або забирали все, крім того, що самі не їдять. Наприклад, свинину та різні дикороси.Подільська кухня, як часточка душі, вона особлива у кожній родині і у кожному регіоні. У селі Наддністрянське, наприклад, сушать рибу у печі на житніх колосках. Вона ніби як висушена, але й трохи підкопчена. Я такого більше ніде не бачила. В іншому селі  — Лісогірці — печуть пісні коржі з маком і кислими сливами. Зазвичай цю страву готують у серпні на Маковея.Також коли вивчаємо подільську кухню, знаходимо, що вона є двох видів — панська та кухня простих селян. Селяни за панських часів готували м’ясо на свята або ж у вихідні, а у  будні їли кашу й овочі. Тому і страви різні. Засипана капуста, наприклад, — це варіація голубців, які готували за часів Бони Сфорци.Як багато традиційних рецептів регіону вдалося зібрати? Чи є у вас якийсь посібник з рецептами?Я навіть не знаю, скільки. Вони всі в голові. І вискакують самі, коли є відповідні продукти, чи приходить якесь свято, чи просто хочеться щось приготувати. Наприклад, сьогодні була яєчня з кабачками, цибулею, помідоркою з городу, яйцями з курника і домашнім салом з морозильника та житнім хлібом з Зінькова. А вчора були пельмені по-покутинськи. Вони великі, а начинкою для них слугують порізані малими кубиками легко зварене м’ясо, цибуля та сало.<b>Розкажіть про засипану капусту. Чи правда, що це рецепт ще з  XV століття?</b>Колишня італійська страва прийшла до нас з Боною Сфорцою. Це, насправді, були голубці, які робилися зі свинячого ребра. Брався шматок ребра, маринувався з сіллю та перцем, потім обвалювався у пшоні, завертався в квашену пелюстку капусти, складався в горщик і тушкувався  у печі. Це була панська страва. Селяни не могли собі дозволити ребро, а також не мали часу скручувати такі голубці, тому робили це простіше. Вони брали сало чи почеревину, квашену капусту, пшоно — все це разом складали в горщик, додавали води чи сік з квашеної капусти і ставили томитися у піч. Смак був схожий. Кожен по-різному це приправляв: чи сметаною, чи яйцем, чи бринзою. Хтось міг додати часник чи чорнослив. Сьогодні цю страву готують тільки бабусі, її можна скуштувати як делікатес.<b>А що ще італійська принцеса передала у спадок вінничанам?</b>Люди, які служили при палацах та панських будинках, любили підглядати за тим, як готували на їхніх кухнях. І Бона Сфорца використовувала цю людську рису. Так, якщо вона хотіла ввести якусь культуру, вона не насаджувала її насильно, як Петро I свого часу картоплю, а навпаки, демонстративно показувала, що для неї це важливо. Коли вона привезла пряні трави — петрушку, базилік, вона наказала засіяти грядки біля свого палацу. Так вона спостерігала, як місцеві жителі ховали собі росточки, щоб посадити на своїх городах.<b>Чому варто приїхати до міста Бара?</b>Бо це єдине місто, яке з нуля створила дуже відома та успішна жінка, польська королева та італійська принцеса Бона Сфорца. Наше місто європейське, оскільки має, як і всі європейські міста, площу Ринок. Зараз на її місці якої знаходиться парк. Місто має багато легенд, воно гарне, цікаве та активне. А ще 19-20 липня у нас буде проходити крутий молодіжний рок-фестиваль «БарРокКо»! Ви будете здивовані його організацією, це два дні справжнього свята. Приїжджайте на фестиваль і спробуйте голубці Бони Сфорци!</body>