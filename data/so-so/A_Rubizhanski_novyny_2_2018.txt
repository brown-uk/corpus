
У День Конституції України Національна асоціація українських медіа (НАУМ) нагадала можновладцям, що право громадян на інформацію має найвищий конституційний захист. На жаль, мусимо констатувати, що наразі через бездіяльність Уряду все більше громадян не мають можливості отримувати інформацію через друковані засоби масової інформації.
П’ятий рік збройного протистояння з Росією керівники чисельних державних органів не вирішують проблему монополізації ринку газетного паперу російськими виробниками, що може у будь-який час призвести до закриття всіх газет країни протягом одного-двох тижнів. Починаючи з грудня минулого року ціна газетного паперу в Україні зросла вдвічі! Відповідальний Уряд мав би забезпечити державні гарантії кредитування на придбання сучасного обладнання для українських паперових комбінатів, забезпечити зниження мит для диверсифікації поставок газетного паперу, забезпечити державне кредитування редакцій на придбання паперу не російського виробництва. Але Урядом не зроблено нічого для виробництва власного українського паперу!
Третій рік Прем’єр-міністр Володимир Гройсман якщо не підтримує, то «не помічає» рух до банкрутства Національного поштового оператора України – «Укрпошти», в.о. генерального директора якої вже заявив про мільярдні збитки підприємства, яке до його призначення декларувало доходи від основної діяльності. Підприємства, яке планує тотальне закриття сільських відділень поштового зв’язку, а якість наданих послуг з доставки постійно погіршується. Відповідальний Уряд мав би оголосити відкритий конкурс на посаду директора підприємства «Укрпошта», в ході якого дозволити експертам галузі обрати на цю посаду професіонала, а не випадкового заробітчанина.
Третій рік триває реформування державних і комунальних газет, але Уряд системно не виконує свої зобов’язання, передбачені Законом, та жодним чином не сприяє процесу реформування, не підтримує реформовані видання.
Чи все це системні дії Уряду для підриву національної безпеки України?
Законопроект № 7291 «Про мораторій на підняття тарифів на доставку україномовних друкованих видань на території України та періодичних регіональних і місцевих видань на підконтрольній Україні території Донецької і Луганської областей», внесений народними депутатами Вікторією Сюмар, Дмитром Лубінцем, Оленою Кондратюк вже тривалий час не розглядається Верховною Радою. Ми розуміємо, що у сценарія банкрутства «Укрпошти» сильні лобісти, яким потрібно, щоб Національний поштовий оператор втратив свої стратегічні функції: доставка кореспонденції, преси, пенсій. Ми бачимо, що для цього робиться все можливе. Але сподіваємось, що український парламент проявить політичну волю і зупинить фактичне знищення стратегічного підприємства за прикладом приватизації «Укртелекому». Національна асоціація українських медіа закликає Голову Верховної Ради України та лідерів депутатських фракцій, народних депутатів сприяти невідкладному внесенню законопроекту № 7291 до порядку денного та швидкому його прийнятті в цілому.
Законопроект № 8441-1 «Про внесення змін до Закону “Про реформування державних і комунальних друкованих засобів масової інформації”», внесений народним депутатом Андрієм Денисенком, спрощує механізм реформування газет, дозволяє змінити мову видання газети на українську, гарантує можливість видавати друкований ЗМІ Міністерства оборони України, передбачаючи, що до редколегії газети входитимуть прес-офіцери військових частин та журналісти, які постійно пишуть на військову тематику. Законопроект № 8441-1 має розглядатися Верховною Радою як невідкладний з огляду на закінчення терміну реформування 1 січня 2019 року. На сьогодні більше половини редакцій газет, засновниками яких є органи влади і місцевого самоврядування, не можуть провести їх перереєстрацію через надто ускладнену процедуру реформування, передбачену діючим законом. Реформа державних і комунальних газет та редакцій мала успішний старт, але загальмувала через перешкоджання редакціям та їх колективам керівників місцевих рад, передусім районних та міських. Адміністративні суди однозначно визнали, що саме трудовий колектив редакції має визначальну роль при проведенні реформування. Тепер це має закріпити закон. Національна асоціація українських медіа закликає Голову Верховної Ради України та лідерів депутатських фракцій, народних депутатів сприяти невідкладному внесенню законопроекту № 8441-1 до порядку денного та швидкому його прийнятті в цілому.
Сподіваємось, що Комітет Верховної Ради з питань бюджету також виявить принципову позицію щодо виконання Закону «Про реформування державних і комунальних друкованих ЗМІ».
Ми не плануємо бути сторонніми спостерігачами знищення друкованих ЗМІ і української пошти через бездіяльність Уряду. Уряд і Верховна Рада України повинні працювати на користь народу і журналісти мають нагадувати їм про це! Ми вимагаємо від вищих посадових осіб держави практичних кроків, спрямованих на повну реалізацію права громадян на отримання інформації, гарантованого Конституцією України, на захист і розвиток вітчизняного інформаційного простору.
Колектив КП «ГАЗЕТА «РУБІЖАНСЬКІ НОВИНИ», член НАУМ, <emphasis>ПІДТРИМУЄ</emphasis> заяву Національної асоціації українських медіа і <emphasis>ПОВНІСТЮ ЗГОДЕН</emphasis> з вимогами, поставленими перед вищими посадовими особами держави. Право українських громадян на інформацію має НАЙВИЩИЙ <emphasis>КОНСТИТУЦІЙНИЙ ЗАХИСТ</emphasis>!
