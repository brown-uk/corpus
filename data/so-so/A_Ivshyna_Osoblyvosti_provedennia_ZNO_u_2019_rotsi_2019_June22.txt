<id>A</id>
<author_surname>Івшина</author_surname>
<author_name>Лариса</author_name>
<title>Особливості проведення ЗНО у 2019 році</title>
<publ_in>Газета Постфактум - Херсон</publ_in>
<url>https://postfactum.ks.ua/2019/01/21/zno-kalendar.html</url>
<publ_part></publ_part>
<publ_place>Херсон</publ_place>
<publisher></publisher>
<year>2019</year>
<pages></pages>
<length>354</length>
<alt_orth>0</alt_orth>
<errors>незалежного оцінюванню - незалежного оцінювання</errors>
<comments></comments>
<body>Наказом Міністерства освіти і науки України від 22 серпня № 931 врегулювано проведення зовнішнього незалежного оцінювання 2019 року. Відповідно до наказу кожен зареєстрований учасник має право пройти тести щонайбільше з чотирьох навчальних предметів. Загалом зовнішнє незалежне оцінювання відбуватиметься з одинадцяти навчальних предметів: українська мова і література, історія України, математика, біологія, географія, фізика, хімія, англійська мова, іспанська мова, німецька мова, французька мова.
Зміст сертифікаційних робіт відповідатиме програмам зовнішнього незалежного оцінювання, затвердженим наказом Міністерства освіти і науки України від 3 лютого 2016 року «Про затвердження програм зовнішнього незалежного оцінюванню для осіб, які бажають здобувати вищу освіту на основі повної загальної середньої освіти» (ці ж програми були чинними під час розроблення тестових завдань 2018 року).
Переклад завдань сертифікаційних робіт з історії України, математики, біології, географії, фізики, хімії здійснюватиметься кримськотатарською, молдовською, польською, російською, румунською та угорською мовами.
Наказом Міністерства освіти і науки України від 28 вересня 2018 року №1036 затверджено календарний план підготовки та проведення зовнішнього незалежного оцінювання 2019 року.
Результати зовнішнього оцінювання із трьох навчальних предметів зараховуються як результати державної підсумкової атестації (за шкалою 1–12 балів) за освітній рівень повної загальної середньої освіти для учнів закладів загальної середньої освіти, які в 2019 році завершують здобуття повної загальної середньої освіти:
– українська мова і література (частина з української мови) (обов’язково);
– математика або історія України (період ХХ — початок ХХІ століття) (на вибір випускника);
– один з предметів із запропонованого вище переліку (на вибір випускника).
Звертаємо увагу, що для проходження ДПА можна обрати й математику, й історію України.
Випускники закладів загальної середньої освіти, які бажають, щоб результат зовнішнього незалежного оцінювання з іноземної мови їм було зараховано як оцінку за державну підсумкову атестацію, і вивчають цю мову на стандартному або академічному рівні, отримають оцінку за атестацію за результатами виконання завдань академічного рівня. Випускники, які вивчають іноземну мову на профільному рівні, отримають оцінку за атестацію за результатами виконання завдань академічного й профільного рівнів.
Важливо наголосити, що 2019 року учні (слухачі, студенти) закладів професійної (професійно-технічної), вищої освіти, які цього року завершуватимуть здобуття повної загальної середньої освіти, обов’язково проходитимуть державну підсумкову атестацію у формі зовнішнього незалежного оцінювання з двох предметів: з української мови і математики або історії України (період ХХ – початок ХХІ століття) на вибір.</body>