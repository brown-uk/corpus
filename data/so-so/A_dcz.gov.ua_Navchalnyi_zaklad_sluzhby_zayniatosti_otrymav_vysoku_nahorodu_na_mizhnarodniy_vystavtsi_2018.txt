Днями у Київському Палаці дітей та юнацтва відбулася Десята міжнародна виставка «Інноватика в сучасній освіті» та Восьма міжнародна виставка освіти за кордоном «World Edu».
Організатором заходу виступила компанія «Виставковий Світ» за підтримки Міністерства освіти і науки України та Національної академії педагогічних наук України.
Найбільший в Україні професійний форум зібрав 550 навчальних закладів, наукових установ, методичних центрів, асоціацій, видавництв та підприємств з 25 регіонів України. Крім українських учасників на заході були представлені також заклади освіти та освітні агенції Чехії, Словаччини, Польщі, Болгарії, США, Франції.
Державну службу зайнятості на виставці представляв Державний навчальний заклад «Луганський центр професійно-технічної освіти державної служби зайнятості».
За підсумками дводенної роботи форуму саме цей навчальний заклад отримав від Національної академії педагогічних наук України високу винагороду – бронзову медаль у номінації «Забезпечення якості надання освітніх послуг у сфері професійної (професійно-технічної) освіти в рамках державно-приватного партнерства».
«Для нашого навчального закладу участь у такому масштабному заході дуже почесна. Ми пишаємося тим, що отримали від журі високу оцінку, адже ця нагорода є підсумком нашої наполегливої щоденної роботи», – поділився своїми враженнями директор Луганського ЦПТО ДСЗ Євген Назаров.

Довідково:
Центри професійно-технічної освіти державної служби зайнятості пропонують широкий спектр професій та напрямів підготовки робітників для всіх галузей економіки: промисловості, будівництва, агропромислового комплексу, транспорту і зв’язку, сфери послуг тощо.
Служба зайнятості має 11 таких ЦПТО в різних регіонах України, навчання в центрах здійснюється за 88 робітничими професіями.
Протягом січня-вересня 2018 року професійне навчання в ЦПТО ДСЗ проходили 43,0 тис. осіб. Навчання здійснюється під замовлення роботодавців з подальшим 100% працевлаштуванням.
