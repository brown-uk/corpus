Закарпатський туризмознавець і фахівець із туристичної гостинності Максим Адаменко втілює проєкт «Культурний шлях – село Дерцен». А в цій статті він розповідає, чому неодмінно варто відвідати закарпатське село Дерцен (Мукачівська ОТГ).

І причин сюди завітати – щонайменше 15, – пише Varosh.

«Село Дерцен розташоване на туристичному шляху з Мукачева на Берегово і Косино. Мені стало дивно, чому туристичний трафік оминає це село? Тим більше, що на сільському пагорбі встановлено найбільший хрест України! А крім нього село має інші туристичні козирі, – розповідає Максим. – Я взяв участь у конкурсі проєктів Українського культурного фонду і мою ідею обрали. Під час її втілення я дізнався значно більше про історію і культуру села, аніж очікував! Село приречене на туристичний успіх! Треба лише трохи йому допомогти!».

Отже, про туристичні принади села – від Максима Адаменка.

Спершу – трохи історії.

Вперше Дерцен згадується у письмових джерелах у 1321 році. Село на північному краю озера Серне вже було відомим у XIII столітті. Хоча, за археологічними даними, на цій території існували поселення часів неоліту, енеоліту, бронзи, раннього заліза, латену та давньоруського часу. Тут же, на вершині тераси – давньослов’янське поселення VIII – IX століть. У XIV столітті село було власністю королеви. Історичні документи свідчать, що село Дерцен переходило до рук різних феодалів і королів: сім’ї Сене, Палоці, з XVI століття – сім’ї Добо, а частина цих земель тоді була у розпорядженні сімей Бенецкі, Чато, Форгач, Мункачі.

За Сатмарським мирним договором 1711 року, всі володіння Ракоці, у тому числі і село Дерцен, перейшло до рук Габсбургів, які згодом передали село знаменитому лікарю і судді графу Йоханну Вейсу. У 1794 році Йоханн Вейс змінив прізвище та ім’я на Дерчені Янош. Він був освіченою людиною і справним землевласником: писав книги по медицині і виноградарству, відкрив завод із виробництва галунів і багато зробив для розвитку села.
