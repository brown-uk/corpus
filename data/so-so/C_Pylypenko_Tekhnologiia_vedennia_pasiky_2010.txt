Головне завдання в технології ведення пасіки, іншими словами, догляду за бджолами, полягає в тому, щоб життєдіяльність бджолиної сім'ї впродовж року була направлена в найбільш вигідне для людини русло: створення найкращих умов для вирощування розплоду, нарощування сили бджолиної сім'ї, виділення воску і відбудови щільників, збору і переробки нектару, виведення бджолиних маток, формування пакетів для реалізації та відводків для приросту, підготовки до зимівлі і проведення самої зимівлі. Та всі ці роботи обов'язково повинні бути використані з урахуванням вимог біології бджолиної сім'ї в той чи інший період року.

Крім того, необхідно дотримуватись ветеринарно-санітарних заходів щодо профілактики захворювань бджіл, вживати заходів проти занесення інфекції на пасіку. Сім'ї весь час повинні бути забезпечені доброякісними вуглеводними і білковими кормами в достатній кількості. Навесні обов'язково треба здавати у ветеринарну лабораторію зразки бджіл і розплоду для дослідження на можливу наявність хвороб бджіл. З метою запобігання виникнення хвороб на пасіці необхідно проводити дезінфекцію всього пасічницького реманенту згідно з вимогами ветеринарної інструкції. Пасіки в зиму повинні входити практично без наявності кліщів та вільними від збудника нозематозу.

На матковивідних пасіках особливу увагу потрібно приділяти питанню боротьби з вароатозом бджіл у сім'ях, зайнятих вирощуванням неплідних маток, тобто в сім'ях-стартерах і фінішерах, а також у батьківських. Через певні причини інтенсивність інвазії цих сімей проходить значно більш прискорено, ніж звичайних. Тому, як показала практика, сім'ї, зайняті вирощуванням неплідних маток, необхідно раз у тиждень обробляти щавлевою кислотою.

Оглядати сім'ї з розбиранням гнізда потрібно за температури повітря в тіні не нижче ніж 14°C. Огляд гніздових щільників у холодну погоду не лише призводить до охолодження гнізда, а й сприяє виникненню захворювань розплоду.

Огляди бджіл навіть у сприятливу погоду порушують нормальний стан і роботу бджолиної сім'ї, тому відкривати вулики треба за можливості на короткий час, а роботи виконувати швидко.

Усі роботи з бджолами повинні бути підпорядковані одній меті: отримати якомога більше продукції. А цього можна досягти лише утримуючи на пасіці сильні бджолині сім'ї, незалежно від того, в якому господарському напрямку використовується пасіка: запилювальному, медово-запилювальному, медово-товарному, розплідницькому чи комбінованому.

Основні господарсько корисні риси бджолиної сім'ї закладені у плідній бджолиній матці. Тому пасічник повинен утримувати на пасіці чистопородних маток високої якості. Виведення маток - це складний і трудомісткий процес, який вимагає специфічної підготовки і глибоких знань біології бджолиної сім'ї.

Виведенням маток займаються спеціалізовані пасіки, в яких згадана продукція є головною. Якість маток визначається умовами вирощування і особливо годівлею їх личинок у перші 5 днів. Тепер вченими розроблені методи, які дозволяють отримувати високоякісних штучно виведених маток і яких треба суворо дотримуватися. Разом з тим, необхідно відзначити, що на будь-якій матковивідній пасіці при масовому виведенні буває 5—10% маток не найвищої якості.

Які ж умови сприяють одержанню маток високої якості і в який час навесні можна приступати до їх виведення? На матковивідній пасіці перш за все треба потурбуватись про виведення трутнів. Для отримання надранніх трутнів з осені всередину гнізда племінних сімей необхідно ставити щільники з трутневими чарунками, де їх буде не менше ніж 50% від загальної площі. Приступати до виведення маток можна лише після появи запечатаного трутневого розплоду в достатній кількості. Під достатньою кількістю треба розуміти, що в умовах вароатозної ситуації на кожну неплідну матку в повітрі повинно бути 50-70 трутнів з розрахунку, що 1/3 їх може бути неповноцінною, 1/3 статево недозрілою і лише остання третина трутнів здатна спаровуватись з матками. Найкращої якості стандартні трутні виховуються в щільниках відбудованих на штучній трутневій вощині (фото на с. 2). Такі рамки легко отримувати в племінних сім'ях та концентрувати в певній групі сімей матковивідної пасіки.

На час одержання печатного трутневого розплоду настає масове цвітіння ранніх медодайних рослин, а у гніздах нагромаджується свіжий весняний пилок.

У травні-червні, коли у вулики постійно надходять нектар і пилок, виводити та утримувати достатню кількість трутнів не важко. Однак у другій половині літа необхідно докладати всіх зусиль, щоб запобігти вигнанню трутнів з вуликів. Найважливішим заходом, який подовжує період виведення трутнів, є забезпечення пасіки підтримувальним медозбором або регулярна штучна вуглеводно-білкова підгодівля. Якщо підгодівлею не вдається зупинити вигнання трутнів, то надійним засобом є відбір маток із сімей в тимчасові відводки або завчасна концентрація трутнів у сім'ях-виховательках. Безматочні сім'ї трутнів не виганяють. Такі сім'ї необхідно періодично підсилювати розплодом та знищувати маточники. Через 20 днів тимчасовий відводок повертають на місце, щоб сім'я мала можливість повноцінно відновитись.

Материнські сім'ї, з яких беруть личинок на маточне виховання, повинні бути високопродуктивними і чистопородними, відзначатись іншими цінними господарсько корисними рисами (зимостійкість, прискорений весняний розвиток, нерійливість, миролюбність тощо). Адже від материнських сімей залежать спадкові задатки майбутніх сімей з їх матками-дочками. Значний вплив при цьому справляють трутні, тому необхідно за можливості не допускати їх виведення в низькопродуктивних або з іншими вадами сім'ях.

Приймання і виховання маточних личинок відбувається в сім'ях-виховательках, які діляться на дві групи: стартери і суто виховательки (фото на с. 2). Обидві групи згаданих сімей повинні відповідати певним вимогам.

Перш за все, вони повинні мати нормальне (як у будь-якій сім'ї пасіки) співвідношення різних вікових груп бджіл, яких має бути не менше ніж 3,5-4 кг (тобто вони повинні займати 14-16 щільників з розрахунку 0,25 кг бджіл у вуличці), але ці бджоли мають бути стиснені на 8-10 щільниках, що забезпечує досить високий відсоток прийому личинок і виховання високоякісних маток. Крім того, сім'ї повинні постійно мати не менше ніж 8 кг вуглеводних кормів, 1-2 рамки перги, 2-5 рамок з печатним розплодом у сім'ях-стартерах та 7-10 рамок різновікового розплоду в сім'ях-фінішерах.

Для маточного виховання необхідно використовувати личинок віком не більше ніж 12 годин. У стартер для прийому можна давати до 60 личинок, але в ньому вони повинні виховуватися не більше ніж 24 години, після чого їх роздають у сім'ї-виховательки по 18-22 личинки. З метою заселення всіх нуклеусів за короткий час і своєчасного забезпечення їх маточниками для одержання плідних маток щеплення личинок проводять щодня, тому на пасіці повинно бути суто виховательок (фінішерів) у 6-8 разів більше, ніж стартерів. І лише у випадку одержання незначної кількості плідних маток — не більше ніж 100, щеплення личинок можна проводити і з інтервалом в 1-2 дні без використання стартерів. При цьому в одну й ту ж виховательку личинки дають через 5 днів, тобто після запечатування попередніх маточників. У виховательках маточники перебувають до повного дозрівання маток, а потім використовують їх за призначенням.

За відсутності в природі медозбору як стартери, так і сім'ї-виховательки необхідно підгодовувати рідким цукровим сиропом по 0,5 л щодня. Бажано цю дозу розділити на дві порції: ранкову та вечірню.

Зрозуміло, що в матковивідний процес можуть бути включені сім'ї, в яких відсутні будь-які хвороби бджіл і розплоду.

Для одержання плідних маток використовують різні типи нуклеусних вуликів, але найпоширенішим і економічно найбільш ефективним є вулик на 2 рамочки розміром 1/4 від стандартної (фото на с. 2).

Крім виведення маток, на пасіках розплідницького напрямку формують для реалізації чи інших цілей пакети бджіл, які можуть бути двох типів: щільникові і безщільникові (фото на с. 2).

У Західному регіоні держави, в тому числі і в зоні Карпат, де слабка кормова база для бджіл і, відповідно, низькі медозбори, вагомий доробок пасічнику можуть дати пакети бджіл.

Коли ж можна приступати до формування пакетів? Перші пакети бджіл, як правило, формують у першій половині травня від сімей, які мають не менше ніж 10-12 вуличок бджіл і 7-8 рамок переважно запечатаного розплоду. Від таких сімей без шкоди для подальшого їх розвитку можна відібрати 1,3-1,5 кг бджіл з плідною маткою для реалізації безщільникових пакетів або три рамки запечатаного розплоду та одну кормову з бджолами для щільникового пакета.

Відбір частини бджіл з плідною маткою не знижує медової продуктивності сімей, якщо цю роботу виконують за півтора-два тижні до початку медозбору. За цей час сім'ї поповняться бджолами, які вийдуть з запечатаного розплоду, а відсутність відкритого розплоду спонукає бджіл, які годували личинок, переключитися на збір нектару.

Якщо ж надії на медозбір слабкі (з причини несприятливої погоди, підмерзання рослин перед цвітінням тощо) і є попит на більш пізні пакети, а на пасіці в нуклеусах є плідні матки, то від сімей можна формувати по два пакети: один на чужу матку, а другий на свою. Залежно від сили сімей, другий пакет можна формувати або одночасно з першим, або через два тижні.

Після формування пакетів сім'ї закладають маточники на личинках різного віку, і якщо своєчасно не вжити належних заходів, то сім'ї можуть роїтися, як це не дивно, і з рятунковими матками. Тому, щоб не допустити такого явища, а також одержати додаткову цінну продукцію — маточне молочко — доцільно провести дворазовий огляд сімей, з яких відібрали пакети. Перший огляд через чотири доби після формування пакетів, під час якого збирають маточне молочко з триденних маточників та знищують старші (ройові), якщо вони є, а другий — через сім діб, коли також збирають маточне молочко, знищують старші маточники та лишають лише один, правильний за формою і величиною подібний до ройового. Адже від якості майбутньої матки залежить подальший розвиток сім'ї і її здатність в наступному році знову порадувати господаря пасіки високою продуктивністю.

За наявності на пасіці в сім'ях-виховательках зрілих маточників від високопродуктивної сім'ї вже через 12 годин після формування пакетів маточники сміливо можна роздавати безматочним сім'ям.
