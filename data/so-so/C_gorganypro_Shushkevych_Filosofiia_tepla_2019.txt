<id>C</id>
<author_surname>Шушкевич</author_surname>
<author_name>Юрій</author_name>
<title>Філософія тепла: як якісно та ефективно утеплитися?</title>
<publ_in>GorganyPro</publ_in>
<url>https://www.gorgany.com/pro/philosophy-of-warming/</url>
<publ_part></publ_part>
<publ_place></publ_place>
<publisher></publisher>
<year>2019</year>
<pages></pages>
<length>1327</length>
<alt_orth>0</alt_orth>
<errors>у одній - в одній; відносите себе до категорії  - зараховуєте себе до категорії; по кількості - за кількістю; співставили - зіставили; в нагоді - в пригоді; пустотілим - порожнистим; гардеробу - гардероба; підніматися - підійматися; більше того - ба більше; на даний момент - на цей момент; для розробки - для розроблення</errors>
<comments></comments>
<body>
Відчуття тепла, це завжди дуже суб’єктивно. Багато хто з нас стикався з ситуаціями коли всі в офісі кутаються у фліси і светри, гріють руки чашками з чаєм, і тут поруч хтось пробігає у одній футболці всім своїм виглядом показуючи, що все не просто гаразд, а супергаразд. Або ж у поході літнім вечором всі зібралися навколо вогнища, і все і справді для всіх прекрасно, всіх, крім тієї дівчинки, яка протягом останніх п’яти хвилин намагається одягнути на себе четвертий шар одягу, хоча вже після третього шару більше схожа на кульку. Якщо ви запитаєте в неї, навіщо так одягатися, ніби теплий вечір же, є шанс отримати гарного заслуженого ляпаса, оскільки, як вже написано зверху, відчуття тепла, це завжди дуже суб’єктивно.

Філософія тепла: як якісно та ефективно утеплитися?
Тому варто обговорити стереотипи, які завжди супроводжують процес підбору теплого одягу, а також частково спорядження, які необхідно враховувати.

Розпочнемо з класичного “А мені в цьому буде тепло?”. І на яке існує, тільки, одна чесна відповідь, яка при перекладі у цензурну форму звучатиме, як “хтозна”. Чому?

Тому що тільки головних змінних, які відповідають за ваш стан “тепло” – як мінімум, не менше трьох (це якщо не додавати з десяток другорядних).

Метаболізм. Перше, що потрібно знати: ви відносите себе до категорії “мерзляків”, “середняків” чи до категорії супергероїв, яким “і футболка взимку пуховик”. Таким чином можна зрозуміти чи потрібно вам додатково утеплятися, чи можна плюс-мінус орієнтуватися за стандартною шкалою, яку подає виробник.

Виробники. Як правило вони розділяють свої вироби по кількості утеплювача на: неутеплені, умовний середній рівень (+10°C до – 10°C) та добре утеплені моделі (- 10°C до – 20°C і нижче), однак, підводні камені нас чекають і в цьому випадку. Коли ви бачите рекомендований температурний режим, це в більшості випадків не тому, що виробник точно провів дослідження про температурний режим цього виробу, який підійде конкретно Вам. В більшості випадків, бренди створюють речі, щоб плюс-мінус потрапляти в сезонні цикли (літо, весна-осінь, зима) для середнього споживача при середніх умовах, і якщо вони й вказують температури, то тільки через те, що це вимога ринку, який хоче отримати відповідь на питання, на яке, як ми вже визначили, неможливо дати відповідь без знання безлічі змінних та конкретних умов, в яких ви збираєтеся цю річ використовувати.

Наприклад, на шкарпетках для трекінгу Lasting WHI виробник вказав режим використання -10°C до +20°C, однак з власного досвіду та відгуків кола тих, хто ними користувався, стає очевидно, що людям, які здатні гуляти при +20°C в потовщених шерстяних шкарпетках можна сміливо ставити пам’ятники (хоча, припускаю, такі теж знайдуться). Відповідно, інформація на етикетці це прекрасно, однак якщо у вас є можливість отримати реальні відгуки та критично їх проаналізувати, це теж вагомий плюс для руху в напрямку “тепло”.

Вологість повітря. Цей кит впливає на все. Навіть, якщо виробник плюс-мінус вгадав з температурою повітря, а ви правильно співставили свій метаболізм з кількістю утеплювача, який вам необхідний, вологість повітря може легко зіпсувати усі підрахунки. Саме тому на багатьох метеосайтах додають шкалу “відчувається як”.

З власного досвіду, в пуховому светрі в якому було комфортно при сонячній погоді та -7 °C, вже на наступний день через підвищену вологість при 0°C хотілося завивати на місяць.

Тому все дуже відносно. Інколи, значення може мати навіть те, чи гарно ви поїли, або ж чи добре ізолюють від поверхні підошви ваших черевиків. Так само, часто прекрасно розроблені та практичні речі не можуть стати в нагоді, просто через те, що людина не має досвіду правильного застосування.

Скажімо, в умовах екстремальної зимової ночівлі, топовий пуховий спальник всесвітньо відомого бренду мало чим вам допоможе, якщо ви не залізете в нього повністю з виведенням назовні лише свого носа. І навіть якщо ви маєте досвід залізання в спальник по груди в літніх походах, не всі аналогії працюють однаково.

Цей випадок з життя комусь може здатися смішним і очевидним, але коли працюєш з негативними відгуками, то виявляється, що значна їх частина базована на тому, що користувач просто не мав каналу, яким би до нього дійшла інформація про правильне застосування, при якому елемент спорядження може бути корисним.

Які основні фактори призводять до замерзання?
Голод. Ваш організм – пічка, щоб віддати вам калорії, він спочатку має їх отримати.

Зони втрат тепла не завжди очевидні. Наприклад, причиною змерзання, навіть якщо ви добре одягнуті, може бути підошва вашого взуття, і що з того що це ваші улюблені кеди, або ж якщо ви мерзнете у спальнику, не завжди винен саме він. Часто проблема в тому, що килимок недостатньо добре ізолює від поверхні. Слід пам’ятати, що поверхня землі є одним з головних факторів втрати тепла.

Об’єм простору, який ви маєте нагріти замалий або завеликий. Як відомо, гріє не сам утеплювач, він є лише пустотілим простором в комірках якого затримується тепло від тіла. Відповідно, якщо цього простору замало, він швидко прогріється, однак і не забезпечуватиме відчуття комфорту. Якщо ж, простору, який треба прогріти, забагато, ваш організм спалить цінні калорії, а ефект, якого ви прагнули, так і не з’явиться.

Вітер. І навіть якщо з попереднім пунктом у вас все гаразд, вітер може звести все нанівець, навіть при + 15°C на високогір’ї при сильному вітрі не дуже комфортно, що вже говорити про + 5°C і нижче. Саме для того, щоб нівелювати фактор вітру, було розроблено матеріал – softshell. Куртки та штани з нього є гарним варіантом на активний рух, оскільки, окрім стримування вітру, цей матеріал має також гарну паропроникність.

Намокання. Волога — ваш найгірший ворог, тут і зовнішня, у вигляді дощу та снігу, і внутрішня, як впрівання та конденсат. Навіть шерсть про яку говорять, що вона продовжує гріти і вологою, майже повністю втрачає свої теплоізоляційні властивості. Що вже говорити про менш пристосовані для таких умов утеплювачі. Тому якщо у вас є можливість мати запас сухих речей, в які можна переодягнутися, це вагомий крок у напрямку “тепло”.

Виснаження. Тут все просто: організм, який вже витратив енергію на щось, має її відновити. В похідних умовах, хоч якийсь сон, або просто перепочинок, дає можливість акумулювати трохи енергії, яку потім можна повернути тілу, як обігрів.

Рух — це тепло?
Якщо подивитися на резерви нашого тіла, як на двигун, який при збільшенні обертів починає спалювати ресурси, перетворюючи їх на тепло, то видається, що це вірне твердження. Однак на відміну від ідеальних умов в житті ваше тіло, крім тепла, виділяє ще й пару, яка без можливості швидкого виходу назовні, перетворюється на вологу, яка охолоджуючись і призводить до того ж таки відчуття замерзання.

Як цього уникнути?

Не використовувати бавовняних речей, якщо ви плануєте понаднормові навантаження або прискорення.
Використовувати тришарову концепцію одягу при підборі гардеробу.
Правильно підібрана термобілизна дозволяє покращити терморегуляцію.
Забагато утеплювача або ж занадто жаркий для конкретних умов так само погано, як і замало. Ті, хто пробував підніматися з рюкзаком в хорошій пуховці, зможуть пригадати відчуття запікання на спині, коли доводилося пришвидшити темп.
Щодо четвертого правила тут слід деталізувати: пух дуже гарний (більше того найкращий на даний момент) утеплювач за умови, що ви не рухаєтеся або рухаєтеся помірно, може бути не таким комфортним при активному русі.

На що ж тоді орієнтуватися?
Для того, щоб порівняти утеплювачі, використовують показник CLO, в цьому показнику виробники змагаються між собою. Вони працюють, щоб створити утеплювач, який би при найменшій вазі мав би найкращі теплоізоляційні властивості. Тому, якщо ви бачите надписи TirolWool Celliant, Primaloft, чи скажімо, Thermolite або Polartec, це не просто звучні назви, а роки роботи та стратегії різних команд розробників та науковців в пошуках найкращих теплоізоляційних матеріалів. Про технології та терміни світу аутдор більш детально тут.

Не забувайте, що тепло завжди можна переносити з собою: термогорнятка, термоси та термоси для їжі – абсолютний мастхев, коли позначка термометра падає в напрямку нуля. Це спосіб отримати тепло і поділитися ним ще з кимось, що в холодну пору року точно не зайве.

У споряджені також існують стандарти на зразок (ISO 23537‐1), які допомагають порівняти спальники різних виробників відповідно до здатності зберігати тепло. Так само є показник теплоізоляції R – value, який використовують для пінних та надувних килимків, він дозволяє визначити, наскільки добре ізолює від поверхні той чи інший килимок.

Ви можете ознайомитися з концепцією тришарового одягу, а також з переліком актуальних технологій та матеріалів, які застосовуються для розробки технологічного одягу, чим більше ви знаєте про те, чим можна утеплитися, тим кращі шанси якнайкраще справитися з цим завданням, бо, як відомо, – зима близько.
</body>