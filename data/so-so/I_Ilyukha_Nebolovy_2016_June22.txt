<id>I</id>
<author_surname>Ілюха</author_surname>
<author_name>Юлія</author_name>
<title>Неболови</title>
<publ_in></publ_in>
<url></url>
<publ_part>Метросіті</publ_part>
<publ_place>Харків</publ_place>
<publisher>Віват</publisher>
<year>2016</year>
<pages>16-22</pages>
<length>2095</length>
<alt_orth>0</alt_orth>
<errors>металевоскляних – металевоскляних; університеті і - університеті й; нізвідки і - нізвідки й; так само, як - так само як; виборі і - виборі й; метросіті – метро сіті; до палаючих щік – до щік, що палали</errors>
<comments></comments>
<body>— Обережно, двері зачиняються. Наступна станція — «Історичний музей».
Вагон метро жадібно проковтнув Іванку, хижо клацнувши за її спиною зубами металевоскляних дверей. Щоденний ритуал — поїздка в натовпі — не приносив задоволення, проте не викликав і відрази. Кілька хвилин вона ледве трималася на ногах від уривчастого руху електрички, яка то швидко мчала темним тунелем, то різко стишувала хід.
— Станція «Історичний музей». Кінцева станція.
Вагон позіхнув, широко роззявивши двері, й Іванку, неначе рибину під час припливу, винесло квапливе людське море. Виборсавшись із натовпу, який повнолюдною рікою поплив у бік переходу на іншу станцію, вона сховалася під колоною, перечікуючи, доки розійдеться юрба.
Другокурсницю Іванку в університеті вважали дивачкою. Мабуть, на це прирекли її батьки, назвавши доньку нетиповим для Харкова ім’ям. «Іванка? — здивовано вигинала підфарбовані брови-ниточки завідувачка дитсадка, вдивляючись в обличчя малої, немов очікуючи побачити на ньому докази Іванчиного іншопланетного походження. — Ніколи не чула». «Іванка? — дивувався директор школи в костюмі “з полиском” і пригладжував долонею акуратно підстрижену шевелюру. — Це нова мода на імена?» «Іванка? — перепитували одногрупники в університеті і кривилися: — Ти з села, чи що?» Проте відповідь була набагато простішою: Іванчині батьки чекали на сина, і поява дівчинки стала для них сюрпризом, тож вони не стали довго морочити собі голову, а вдягнули доньку в блакитну одежинку та переінакшили для неї хлопчаче ім’я.
У дитсадку та в молодших класах школи Іванку дражнили Ванькою, від чого її гарненьке личко мало не щодня вмивалося гіркими сльозами образи. «Ванька» перетворилася на «Іванку» в дев’ятому класі з легкої руки та слова популярного в школі старшокласника, який раптом запропонував їй зустрічатися. Перелякана такою увагою до своєї персони, вона тиждень просиділа вдома з температурою, що взялася нізвідки і так само зникла в нікуди. Після повернення Іванки до школи всі як одна однокласниці, ховаючи в очах заздрість, захотіли з нею дружити, а однокласники навперебій писали їй записки з освідченнями в коханні. Однак раптова популярність, яка впала на неї, як сніг за комір, зробила Іванку ще відлюдькуватішою. Звикла до самотності, вона так само воліла бути сама із собою, а не з кимось іншим. Зрештою, знехтуваний та ображений старшокласник спромігся відновити свою репутацію шкільного мачо, удавши, що любовне фіаско спіткало не його, а Іванку, нібито вона першою стала змагатися за його увагу.
Ця історія швидко забулася, але після неї однокласники дивилися на Іванку вже іншими очима. Справді, який же вона Ванька? Доволі симпатична дівчинка, з іще по-дитячому кругленькими щічками, але вже привертає погляди, як будь-яка гарна жінка, тим паче блондинка. На блідому — аж до синіх прожилок — обличчі великі блакитні очі здавалися метеликами з екзотичних країн, що лише на мить сторожко присіли на квітку і будь-якої миті готові зірватися, змахнути яскравими крильцями та зникнути в нетрях диких тропічних лісів. Коли Іванка хвилювалася, соромилась чи лякалася чогось, метелики розгублено пурхали туди-сюди, наче билися об невидиму скляну перешкоду. З-під довгого білявого волосся виглядали вушка. Іванка ненавиділа їхні розмір і форму й через те ніколи не збирала волосся, хоча насправді ці милі ніжно-рожеві вушка робили її схожою на казкового ельфа й викликали мимовільні усмішки на вустах оточення.
Щодня Іванка мусила їхати на лекції в універ, який для неї обрали батьки. Ходила туди не з примусу, а за інерцією, бо з дитинства звикла, що вони все вирішують за неї. Колись давно Іванчині батьки були вчителями, але в скрутні дев’яності різко змінили сферу діяльності та зробилися «торгашами». Найпершим спогадом її дитинства були величезні картаті сумки, у яких вони возили товар із Туреччини. Ці сумки, немов гірський хребет, перерізали навпіл їхню тодішню однокімнатну «хрущовку», відтинаючи минуле від майбутнього.
У минулому залишились кілька підручників та стосик різнокольорових учнівських зошитів, майбутнє ховалося під купою одягу з іншого берега Евксінського Понту. На дні тих незліченних поліетиленових сумок, мабуть, і загубилася їхня сім’я, залишились троє людей, поєднаних родинними зв’язками та спільним майном. «Мейк мані, хані!» — улюблений батьків вислів навіть висів прямісінько над подружнім ліжком. Можливо, саме через любов до нього Іванку й відрядили навчатися на факультет іноземних мов, де вона щодня продиралася крізь хащі англійських слів, що, мов набридливі бджоли, атакували її голову і вдень і вночі.
Чеберяючи переходом, який знову був переповнений людом, вона раптом подумала, що не знає, про що говорити з батьками. Саме говорити, а не коротко відповідати за вечерею на щоденні запитання про навчання, якими прицільно стріляла в неї мати, перевіряючи доцільність інвестицій у доньку. Вічно заклопотані батьки зі своїми нескінченними розмовами про магазин, у який із часом переріс картатий бізнес, здавалися Іванці такими ж чужими, як усі ці незнайомці в метро. Іноді їй хотілося крикнути: «Вільна каса!» — щоб хоч якось привернути їхню увагу. Вона вже не пам’ятала, як усміхаються нафарбовані губи мами чи як мружиться від щастя тато, до зморшок у кутиках очей. Хоча ні, пам’ятала. Одного разу, вештаючись після лекцій вулицями міста, зігрітого за день іще теплим осіннім сонцем, побачила в центрі батькову машину. Чогось зраділа і побігла до неї, але, добігши майже впритул, відсахнулася. На передньому пасажирському місці сиділа не мати, а густо нафарбована брюнетка, на вигляд Іванчина ровесниця. А потім вийшов батько. Він усміхався. Широко, щиро і беззахисно, не як статечний власник магазину, а як закоханий підліток. У автівці він щось поклав у руки брюнетці, від чого та зраділа й кинулася обіймати його за шию. Іванка підвела погляд на будинок, із якого вийшов батько. Перед очима застрибали кучеряві золоті літери: «Ювелірний».
Після цього випадку вона стала жаліти матір, хоча вони ніколи не були близькими настільки, наскільки можуть бути лише рідні жінки, одна з яких дала початок життю іншої. Однак згодом зрозуміла: так само, як батько щасливий з молоденькою коханкою, мати була щасливою від володіння грішми. Коли вона рахувала купюри, її очі палали хижим блиском, а на вустах блукала замріяна усмішка.
Після закінчення лекцій Іванка зазвичай вешталася вулицями або каталася перехресними лініями підземки, спостерігаючи за людьми. Після вступу до універу батько спочатку підвозив її на навчання зранку, увечері ж вона діставалася додому сама, а згодом, умотивувавши заторами на дорогах, порадив доньці їздити на метро. Утім, Іванка була не проти. Метро їй подобалось. Навіть не так метро, як люди, яких можна тут зустріти. Крім вічно заклопотаних сірих облич та згорблених спин, чи не під час кожної поїздки обов’язково траплявся хтось цікавий та неординарний.
Найдужче Іванка любила роздивлятися музикантів, які блукали з одного вагона до іншого, бренькотіли на гітарах, рвали струни скрипкам, розтягували міхи баянів та дуділи в сопілки, копійка за копієчкою збираючи в поліетиленову торбу гонорар за свій виступ. Вона заздрила їм, безіменним жителям метросіті, безсрібникам, відчайдушно вільним у своєму виборі і від того, як їй здавалося, — щасливим.
— Шановні пасажири! На посадку подається електропоїзд. — Байдужий голос диктора невидимим птахом ширяв над платформою, відбиваючись від мармурових стін.
Електричка повзла поволі, немов гігантська втомлена гусінь. На обшивці вагонів ліниво світили брудно-білими боками намальовані пельмені. Рух пасажирів у годину пік не визнає жодних правил: не встигли відчинитися двері, як усередину ввірвалися кілька дужих енергійних чоловіків, намагаючись зайняти вільні сидячі місця та не даючи вийти тим, хто стояв у глибині. З лайкою і штовханиною двері нарешті взяли штурмом, і поїзд рушив під нервові вигуки машиніста.
— Двері відпустіть! — заволав він і послабив вузол краватки.
Мірний стукіт коліс потяга навівав дрімоту. Тільки-но Іванка заплющила очі, повиснувши однією рукою на поручні, як до її свідомості пробився дзвінкий гітарний акорд і вслід за ним — голос.
— Добрий вечір! Вітаю вас зі святом — днем народження Валерія Меладзе!
Іванка не могла бачити власника голосу — його затуляли людські спини, та вона була цілком упевнена, що знає його. Їхні маршрути перетиналися щовечора, коли вона їхала з університету додому, а він вирушав на «гастролі» в метро, чи то сподіваючись заробити вільну копійку, чи то прагнучи поділитися з іншими власними почуттями та емоціями, які аж випирали з нього, немов дріжджове тісто з каструлі. За шумом у вагоні вона майже не чула музики, але шкірою відчувала, як пучки пальців гітариста торкаються струн і гладять їх так ніжно, як закоханий юнак пестить волосся коханої. Музикант ішов з іншого краю вагона, віртуозно оминаючи пасажирів. Ще кілька кроків — і вона вже могла розрізнити слова пісні:
— Кагда нєвєста хараша і малада-а-а-а і пойот на кухнє іногда-а-а-а, может разлучіть вас шоу-бізнес на-а-а-авсі-і-ігда…
Чергова попса від іменинника дня звучала з вуст музиканта не краще і не гірше від того набридливого співу, що потужним потоком щодня линув з екранів телевізорів та в радіоефірі. Хлопець був ще молодий, не старший від тридцяти, але у волоссі вже блищала паморозь сивини. Невисокий на зріст, з непримітним обличчям — таких щодня бачиш десятки, але потім ніколи достеменно не можеш згадати, які вони на вигляд. Потерті джинси, темний светр, легка куртка та кросівки — так одягається чимало чоловіків. Він легко загубився б у натовпі, але його виказували очі. Їхній колір важко було визначити — блакить неба, але блакить вицвіла, ніби поблякла під гарячими променями сонця. Ці очі всміхалися всьому світу і… горіли.
У дитинстві Іванка дивувалася, коли читала в книжках, що очі «горять». Ну як може горіти те, що неможливо підпалити? Потім, дивлячись на матір, яка рахувала гроші, зрозуміла: очі може запалити лише вогонь, що палає всередині. Очі музиканта горіли м’яким блакитним світлом з дещицею безумства. Довгі нервові пальці перебирали струни, ось Іванка вже могла роздивитись гітару з мініатюрним портретом іменинника дня на деці. Вона знала, що ті портрети хлопець міняв щоденно. Коли він підійшов упритул і зачепив її руку грифом, відхилилася, даючи йому дорогу. Музика поглянув їй у вічі й усміхнувся, перепрошуючи. Ще мить — і він попрямував далі, залишивши за плечима дівчину з ельфійськими вушками та рум’янцем на обличчі.
Іванка притисла холодну долоню до палаючих щік. Монета, яку вона затискала в кулаці, дзенькнула об підлогу вагона. Вона не дивилася йому вслід, лише стояла, намагаючись побороти хвилювання. Ті кілька секунд, коли вони тримали поглядами одне одного, злякали та збентежили її. Якби зараз посеред тунелю з’явилася Ґодзілла й проковтнула електричку разом з усіма пасажирами, Іванка б і не помітила — занадто заглиблена була у свої переживання. Разом із фінальним гітарним акордом пролунав голос диктора:
— Станція «Маршала Жукова».
Забувши про чемність, розштовхуючи всіх на своєму шляху, вона вибігла з вагона.
Надворі бралося на мороз. Пришерхли калюжі, і набридливий бруд листопаду вже не так тягнувся за ногами перехожих. Одноокі ліхтарі підсліпувато блищали, не розганяючи темряву, а лише створюючи химерні тіні. Холодне повітря у вечірніх сутінках здавалося густим і сизим. Іванка кілька разів глибоко втягнула його носом, як собака-нишпорка. Воно пахло мандаринами, хоча до Нового року залишалося ще півтора місяця. Дівчина йшла через невеликий базарчик біля метро, під ногами шарудів подертий поліетилен та валялися порожні коробки з-під піци. З обох боків її оточували маленькі жовтогарячі сонця, що купами лежали на прилавках. Біля яток юрмилися люди, жваві продавчині з червоними від холоду щоками та такими ж червоними нафарбованими губами жваво відважували мандарини, пританцьовуючи на місці та час від часу похукуючи на задубілі пальці. Один з покупців — хлопець із гітарою на плечі — діставав з витертої поліетиленової торбинки дрібні монети та рахував їх на долоні, доки продавчиня зважувала фрукти. Іванка спостерігала за ним, причаївшись за кіоском із сигаретами.
Музикант розрахувався і поклав мандарини в пакет. Підняв комір куртки вільною рукою, мерзлякувато втягнувши голову в плечі, поправив гітару та дістав із кишені пачку сигарет. Заблищав вогник запальнички. Кінчик сигарети то ставав зовсім невидимим у сутінках, то іскрився червоним, коли музикант затягувався тютюновим димом. Він вдихав нікотин пожадливо, ніби пив його, як п’ють прохолодну джерельну воду спекотного липневого полудня. Іванка знову принюхалась і відчула легкий запах сигаретного диму. Змішуючись із мандариновим духом, він пробуджував у пам’яті давно забуті картини її дотурецького дитинства.
Мами немає вдома. Тато бере Іванку на руки. Його пальці пестять її волосся. Вони пахнуть тютюном. Запах міцний і солодкий. Потім ті ж самі пальці знімають для неї з ялинки мандаринку. Жовтогаряча шкірка має ніжно-кремовий виворіт і пахне святом. Тато розламує мандаринку, і та розкривається, стає схожою на ароматну квітку. Вона солодка і трохи щипає за горло. Вони смакують її разом. Але мандаринка маленька, і хочеться ще одну. І ще одну. І ще… На ранок маленьку Іванку висипало червоними плямами діатезу, а батькові добряче перепало на горіхи від мами. Відтоді мандарини Іванка лише нюхала.
Поринувши в спогади, вона й не помітила, що хлопець кудись зник, і, отямившись, тепер розгублено роззиралася навсібіч. Знову побігла — з базарчика — слизькими калюжами, обганяючи перехожих. Коли попереду на довгій нитці тротуару у світлі ліхтарів помітила знайому спину з гітарою, перевела подих і стишила крок. Боязко ступала за ним, намагаючись загубитися серед людей, що проходили повз із заклопотаними обличчями. Музика озирнувся — здавалося, він відчуває її присутність. Проминули Палац спорту. Іванка вперто йшла за ним, утупивши очі в холодний асфальт, час від часу крадькома поглядаючи, чи не зникла знову спина з гітарою. Хлопець повернув убік та пірнув між багатоповерхівок, які наїжачували спини в темряві та хижо блимали електричними очицями яскравих вікон. Іванка кілька разів спіткнулася, ступивши у вибоїни на дорозі. Тепер між будинків вони йшли лише вдвох. Музика пришвидшив крок, й Іванка майже бігла за ним, уже не переймаючись, що він її помітить, прагнучи лише не загубити його в лабіринті однакових багатоповерхівок. Обігнувши ріг будинку, за який він тільки-но завернув, Іванка зупинилась. Хлопець зник.
</body>