У міській раді тривають переговори з власниками об'єктів нерухомого майна, розташованого на території майбутнього будівництва ділянки метро від ст. «Метробудівників» до ст. «Одеська».

Як повідомив сьогодні, 13 липня, перший заступник Харківського міського голови Ігор Терехов, спочатку в мерії провели зустрічі з власниками нерухомості, з'ясували їхні потреби щодо відселення.

«На першому етапі розмовляли з власниками, мешканцями, щоб зрозуміти, що потрібно людям, які у них потреби. Після цього був проведений конкурс з відбору незалежних оцінювачів, які повинні були відповідати дуже багатьом критеріям», - повідомив Ігор Терехов.

Він також зазначив, що все нерухоме майно - квартири, домоволодіння - були оцінені за певною методикою. Велику допомогу міській раді надав Фонд держмайна.«Дуже щільно працювали з ним, щоб процедура оцінювання була проведена правильно, щоб люди залишилися задоволені оцінкою нерухомості. Почали вже оголошувати результати оцінки, і ми бачимо по реакції людей, що вона їх влаштовує. Вже близько 14 суб'єктів-власників нерухомості у зоні майбутнього будівництва метро письмово погодилися з оцінкою і письмово повідомили, що готові продати місту свою нерухомість», - повідомив перший віце-мер.

Як зазначив директор Департаменту реєстрації Олег Дробот, викупна вартість включає в себе як ринкову вартість об'єктів, так і коефіцієнт компенсації, пов'язаний з примусовістю такого продажу.

«Також вартість враховує інфляційні ризики, що включають витрати, пов'язані з послугами ріелтора, нотаріуса, а також з податками і витратами переїзду, які в майбутньому понесуть власники при покупці нового житла», - зазначив Олег Дробот.

Ігор Терехов у свою чергу підкреслив, що міська влада продовжить дотримуватися інтересів харків'ян, вся робота спрямована на те, щоб люди придбали хорошу нерухомість і переїхали без труднощів.

«Наша політика спрямована на те, щоб не образити людей. Люди потрапили в складну ситуацію не з своєї вини, і зараз повинні придбати нову нерухомість. При цьому будівництво метро - дуже важливе, біля нових станцій метро розвиваються території, розвивається Харків», - сказав перший заступник міського голови. Зазначимо, що процес відселення людей із зони майбутнього будівництва метро планується завершити до нового року, щоб вже у 2019 році розпочати будівельні роботи.
