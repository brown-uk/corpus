<id>G</id> 
<author_surname>Дакал</author_surname>
<author_name>Алла</author_name>
<title>Державна політика у сфері захисту прав дітей: принципи, завдання та засоби реалізації</title>
<url>http://nbuv.gov.ua/UJRN/dums_2016_3_10</url>
<publ_part>3</publ_part> 
<publ_place>Дніпро</publ_place>
<publisher>Державне управління: теорія та практика</publisher>
<year>2016</year>
<pages>60</pages>
<length>425</length> 
<alt_orth>0</alt_orth> 
<errors>Зокрема, - Зокрема; більш широкому - ширшому; їх значення - їхнє значення; діючого законодавства - чинного законодавства</errors> 
<body>
Слушною є думка, що державна політика, яка охоплює всі сфери й напрями людської життєдіяльності, має спиратися на принципи та закономірності системної трансформації суспільства, повинна бути чітко визначена за пріоритетами, що мають дедалі більше розкривати саме соціальний характер усієї державної політики [9, с. 123]. Водночас усі ми є свідками того, що «інституціональні трансформації в Україні поки не привели до відчутних результатів у підвищенні якості життя населення і стабілізації соціальної ситуації в суспільстві» [10, c. 10]. А це не може не впливати і на сферу захисту прав дітей. Тож у науковому середовищі приділяється певна увага різним аспектам формування та здійснення державної політики щодо захисту прав дітей в Україні. Зокрема, аналізуються трансформаційні процеси, яких зазнало державне управління у сфері соціально-правового захисту дітей, позбавлених батьківського піклування, в Україні з огляду на історичну спадщину [13]; досліджуються питання адміністративної відповідальності за правопорушення, що посягають на нормальний розвиток дитини [14]. Але ще лишається багато проблем, які потребують поглибленого вивчення, тим більше, що відбуваються швидкі зміни як у середовищі творення політики, так і в більш широкому контексті. Зазначене стосується передусім ключових засад формування та реалізації державної політики щодо захисту прав дітей. Метою статті є виокремлення принципів, обґрунтування завдань та визначення засобів реалізації державної політики у сфері захисту прав дітей. Досвід останніх десятиліть переконливо доводить, що політичних і економічних успіхів досягають ті держави, які приділяють особливу увагу дітям, а стійкий розвиток демонструють саме ті суспільства, які переглянули систему традиційних поглядів на нове покоління, на систему взаємин між поколіннями і на їх значення для політичного і соціально-економічного розвитку. В Україні це також усвідомлюють. Позитивним у цьому плані, на нашу думку, є ухвалений на початку 2016 р. Закон України «Про внесення змін до деяких законів України щодо посилення соціального захисту дітей та підтримки сімей з дітьми». Він спрямований на вдосконалення механізмів та процедур прийняття рішень щодо захисту дитини за місцем її проживання, підтримки сімей з дітьми, які потрапили в складні життєві обставини, постраждали внаслідок воєнних дій чи збройних конфліктів. Документ вносить зміни, спрямовані на приведення діючого законодавства у відповідність до Конвенції ООН про права дитини, до 9 чинних законів України. Зокрема, даються визначення таким поняттям, як «забезпечення найкращих інтересів дитини», «діти, які перебувають у складних життєвих обставинах», «діти, які постраждали внаслідок воєнних дій чи збройних конфліктів». Норми закону забороняють участь дітей у воєнних діях чи збройних конфліктах, включаючи вербування, фінансування, матеріальне забезпечення, навчання з метою використання у збройних конфліктах інших держав або насильницьких діях, спрямованих на повалення державної влади чи порушення територіальної цілісності, а також використання у військових конфліктах чи діях, залучення та/або втягування дітей до не передбачених законами України воєнізованих чи збройних формувань, пропаганді війни.
</body>
