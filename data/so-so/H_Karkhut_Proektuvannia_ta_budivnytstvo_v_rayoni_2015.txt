
Землетрус (англ. <foreign>earthquake, earth shock</foreign>, нім. <foreign>Erdbeben n, unterirdische Stöß m</foreign>) короткотривалі, раптові струси земної кори, зумовлені перемінним переміщенням мас гірських порід у надрах Землі, чому сприяє порушення розтяжності осередку гірських порід і виникнення сейсмічних хвиль; під час сильних землетрусів на поверхні Землі часто виникають щілини, скиди, зсуви, цунамі; інколи землетруси спричинюють великі руйнування (наприклад, 1988 року у Вірменії).
Землетрус починається з розриву і переміщення гірських порід в якомусь місці у глибині Землі. Це місце називається вогнищем землетрусу, або гіпоцентром. Глибина його звичайно буває не більше 100 км, але інколи і до 700 км. Деколи вогнище землетрусу може бути і на поверхні землі. У разі сильного землетрусу розриваються і руйнуються мости, дороги, будинки та інші споруди. 
Територія, в межах якої на поверхні, над вогнищем, сила підземних поштовхів сягає найбільшої величини, називається епіцентром.
В одних випадках пласти землі, розміщені по сторонах розлому, рухаються один на одного. В інших земля по один бік розлому опускається, утворюючи скидання. У місцях, де вони пересікають річні русла, з'являються водоспади. Склепіння підземних печер розтріскуються і обвалюються. Іноді після землетрусу великі частини землі обрушуються. Щорічно прилади фіксують близько 100 000 землетрусів.
Удар спричиняє здригання шарів гірських порід навколо вогнища, розходячись у вигляді хвиль, так як і хвилі розходяться від кинутого у воду каміння. Але вода швидко заспокоюється, і навіть після найбільшої бурі на її поверхні не залишається жодних слідів. На земній поверхні здригання не завжди проходять безслідно. Від дуже сильних струсів земля може вигинатися.
Здебільшого руйнування від землетрусів звичайно відбуваються у нестійких гірських породах.
Будівлі у разі сильних підземних поштовхів руйнуються за декілька секунд. Катастрофічні землетруси рідко супроводжуються більш ніж двома-трьома короткими, але сильними поштовхами. Тільки слабкі, вже безпечні повторні поштовхи ще довго тривожать наляканих жителів. Звичайно, чим дальше від епіцентру, тим слабші струси ґрунту. На великих відстанях вони зовсім не помітні.
Нерідко вогнище землетрусу ховається під морським дном, і на морі створюються великі хвилі. Наприклад, під час Лісабонського землетрусу в 1755 р. на берег Португалії обвалилася хвиля заввишки 12 м, а сильне хвилювання спостерігалося навіть біля берегів Південної Америки, по інший бік Атлантичного океану. Під час землетрусу 2011 р. в Японії хвиля цунамі сягала висоти 20 м. Більшість підземних поштовхів дуже слабкі, і про них знають тільки сейсмологи — учені, які спеціально вивчають поштовхи землі. Катастрофи, типу Мессінської чи Каліфорнійської, бувають доволі рідко.
Виникнення землетрусу пов'язують головним чином з тектонічними процесами. Протягом року на Землі фіксується близько 1 млн. землетрусів. Виділяють гіпоцентр та епіцентр землетрусу. Гіпоцентр — область виділення енергії, з якої розходяться об'ємні хвилі, а епіцентр — точка, з якої розповсюджуються поверхневі хвилі.
Згідно з сучасним уявленням Земля має вигляд еліпсоїда, близького до форми кулі з радіусом приблизно 6380 км. Земна куля складається з трьох шарів: кори, мантії та ядра. 
Земна кора має товщину близько 50 км і складається з осадових порід від дуже малої товщини до декількох десятків кілометрів, з гравійних порід завтовшки до 10 км, що спочивають на базальтовій підошві завтовшки 40-50 км. У літературі гранітний і базальтовий шари мають назву «Сіаль» - від поєднання назв двох основних матеріалів земної кори <foreign>silicium</foreign> (кремній) i <foreign>aluminium</foreign> (алюміній).
Мантія землі, маловивчена область земних глибин, ділиться на верхню мантію (товщиною 900 км) і нижню мантію (товщиною 2000 км). Верхня мантія складається з двох оболонок. Матеріалами першої оболонки, що контактує із земною корою, є <foreign>silicium</foreign> (кремній) і <foreign>magnesium</foreign> (магній) завтовшки близько 240 км. Ця оболонка мас назву «Сіма». Нижня мантія складена з дуже твердих порід, що знаходяться в умовах величезного тиску.
Ядро землі радіусом приблизно 3400 км має температуру 4000-5000 °C при тиску в мільйони атмосфер, склад його поки невідомий. За однією з версій, причинами землетрусів є переважно особливості будови земної кори.
Землетрусами зазвичай називають струси земної поверхні, викликані внутрішньоземними процесами. Загальною характеристикою будь-якого землетрусу є руйнування порід і великі залишкові деформації всередині землі. При цьому процес може початися з обмеженої по величині області руйнування, а потім поширитися на всю область розриву або зсуву. У першому випадку область руйнування називають вогнищем, фокусом, гіпоцентром, у другому — областю вогнища. Проекцію вогнища на поверхню Землі називають епіцентром, а відстань від епіцентру до будь-якої точки на поверхні Землі — епіцентральною відстанню.
Землетруси бувають тектонічні, вулканічні, провальні чи обвальні, глибокофокусні та моретруси.
Тектонічні землетруси пояснюють наступними процесами в земній корі. Вважають, що земна кора нерівноміцна; в місцях зчленування різних за міцністю ділянок при відносних переміщеннях виникають напруження, що перевищують межу міцності деформованого матеріалу і викликають раптове руйнування. Накопичена в процесі деформування пластів потенційна енергія переходить у кінетичну, зумовлюючи коливання навколишніх до вогнища землетрусу (гіпоцентру) порід. 
Завдяки наявності величезної кількості розривних пластів у Землі можна пояснити виникнення землетрусів у різний час тієї чи іншої сили. Ці пласти, що мають вид скидів, зсувів або насувів, тиснуть один на одного під деяким кутом і утримуються за рахунок сили тертя. Поступово внутрішні сили, що наростають, можуть перевищити сили тертя, і тоді відбудеться скидання або зсув, а отже, і землетрус.
Вулканічні землетруси спричиняються локальним виверженням лави, вибухами газу тощо. Цей вид землетрусів порівняно рідко зустрічаються, слабкий за інтенсивністю і має обмежену зону впливу. Провальні або обвальні землетруси відбуваються великими обвалами карстових областей усередині Землі. Вони бувають як техногенного, так і природного походження і подібні до вулканічних за інтенсивністю і зоною впливу.
Глибокофокусні землетруси виникають на великих глибинах, аж до 700 км. Причини цих землетрусів меншою мірою вивчені. Вони дуже потужні, проте через велику віддаленість вогнища від поверхні Землі вони рідко зумовлюють руйнування будівель. Моретруси впливають на будівлі та споруди крім сейсмічних коливань ще й потужними хвилями цунамі. Дія цунамі є ударною і описується іншими, відмінними від сейсмічних, впливами.
Коливання, спричинені землетрусом, поширюються в усі сторони від його вогнища у вигляді пружних хвиль, які називаються сейсмічними хвилями. Ці хвилі зумовлюють, переважно, три види коливань середовища. До першого виду належить поздовжня хвиля (хвиля P), яка зміщує частинки середовища вздовж свого руху. Середовище, в якому поширюється цей вид хвиль, відчуває напруження стиску розтягу зі зміною свого об'єму. Проілюструвати поздовжню хвилю можна на прикладі поширення хвиль по поверхні води від місця падіння каменю (максимальний стиск на гребені хвилі, мінімальний між гребенями). Зсув вздовж збудження спричинює другу хвилю, перпендикулярну до першої. Ця хвиля називається поперечною (хвиля S), супроводжується зміною форми середовища, але зі збереженням об'єму. Іноді її називають хвилею зсуву. Характер поширення цієї хвилі ілюструє рух плазунів (гадюк), або струшеної вірьовки. Поздовжні та поперечні хвилі називають об'ємними.
Поздовжня хвиля поширюється швидше за поперечну і тому і вона раніше досягає поверхні Землі. Швидкість її в земній корі сягає 7-8 км/с, а швидкість поперечної хвилі — приблизно 4-4,5 км/с. Третій вид сейсмічних хвиль характеризує коливання на поверхні Землі. Ці хвилі утворюються в результаті зміни межі середовища поширення поздовжніх і поперечних хвиль. Перетворені у такий спосіб поздовжні і поперечні хвилі називаються поверхневими хвилями (хвилі Релея). Серед поверхневих відчутні також хвилі Лява, які біжать тільки вперед, але в них частинки порід рухаються по горизонталі, перпендикулярно до хвиль Релея. Схему розповсюджень поверхневих хвиль можна подати за аналогією зі схемою поширення гравітаційних хвиль у воді від кинутого каменя. Різниця тут у тому, що хвилі в рідині поширюються за рахунок сили тяжіння, а в твердому тілі — сил пружності. Залежно від пружних властивостей ґрунту швидкість поширення цих хвиль буває різною. Наприклад, для скельних порід - 3,5-5,6 км/с, для глинистих і піщаних ґрунтів - 0,7-1,6 км/с, а для насипних і ґрунтових основ - 0,2-0,5 км/с. ---
Вогнище землетрусу випромінює дуже широкий спектр частот. На шляху до поверхні Землі сейсмічні хвилі проходять різні за щільністю, розмірами і положенням глибинні шари. За рахунок цього відбуваються багаторазові відображення, заломлення і взаємний вплив, що спричиняє іррегулярні та вкрай заплутані коливання земної поверхні. Велика кількість енергії коливання поглинається Землею, тому із збільшенням відстані від гіпоцентру до поверхні Землі коливання проявляються слабше. Підраховано, що зі збільшенням відстані до вогнища в два рази, енергія зменшується у 10-20 разів, тому зменшується і амплітуда коливань.
Незважаючи на складний механізм поширення сейсмічних хвиль, можна показати схему, що наочно характеризує картину поширення сейсмічних хвиль з вогнища землетрусу (рис. 1.6). Тут кривими лініями позначені зони інтенсивності впливу, які зменшуються з віддаленням від епіцентральної області. Криві, що з'єднують точки з однаковою інтенсивністю, називаються ізосейстами. Форма ізосейсти та їх взаємне розташування залежать від глибини вогнища і геологічної будови сейсмічного району. Поблизу епіцентру ізосейсти часто повторюють контур епіцентральної області, а з віддаленням стають колоподібними.
Тут потрібно зазначити, що з віддаленням від епіцентру характер коливань поверхні Землі змінюється. В епіцентральній зоні вертикальна складова домінує над іншими складовими коливання, а потім з віддаленням від епіцентру зменшується, поступаючись горизонтальній складовій. Оскільки будівлі та споруди переважно наявні, розраховують на вертикальні навантаження, до яких вводять значну кількість коефіцієнтів надійності (за призначенням будівлі, за відповідальністю споруди, за навантаженням, за матеріалом) [2-9], то більшість конструкцій витримує вертикальні коливання. Перелік конструкцій, які необхідно розраховувати на дію вертикальної складової сейсмічних коливань, наведено в нормах [1]. Горизонтальна складова сейсмічних коливань є найнебезпечнішою для будівель і споруд, адже будівлі розраховані на слабкі горизонтальні розрахункові навантаження (кранові, вітрові), тому всі конструкції потрібно розраховувати на горизонтальні сейсмічні впливи.
Для розрахунку будівель і споруд на особливі сейсмічні навантаження, крім сили сейсмічного впливу, інженеру необхідні дані про характер силового впливу ґрунту на споруди. Тут найважливіші сейсмометричні дані про періоди, переміщення, швидкості та прискорення у разі коливань ґрунту. Це завдання можна вирішити, розшифровуючи записані приладами рухи ґрунту під час землетрусів. Сейсмічні станції записують переміщення ґрунту в трьох напрямках: двох горизонтальних — північ — південь, схід — захід і у вертикальному. В західному регіоні України Львівська сейсмостанція працює більше 100 років (з 1898 до 1945 року у складі Львівської політехніки). Станція знаходиться по вул. Ярославенка, 25 та має 19 філій, використовує обладнання четвертого покоління для реєстрацій землетрусів. Дані про зареєстровані землетруси протягом трьох хвилин передають до національного центру в Києві, Європейського центру в Женеві та центру СНД У Москві. 
Зміщення ґрунтів реєструють сейсмографами; швидкості — велосиграфами, а прискорення ґрунту — акселерографами. Записи на стрічці називають відповідно сейсмограмами, велоситрамами і акселерографами. Конструктивне рішення сейсмографів полягає у створенні нерухомого елемента, щодо якого можна заміряти рух ґрунту. У сейсмографах таким елементом є маса, гнучко прикріплена до корпусу при ладу. Для реєстрації зсувів ґрунту пружна система повинна мати період власних коливань, що у кілька разів перевищує періоди сейсмічних коливань. Для цього передбачається такий зв'язок маси з приладом, щоб маса за сейсмічних коливань перебувала практично в спокої, тоді відносні переміщення «маса — прилад» (основа) за величиною дорівнюватимуть переміщенням ґрунту.
У акселерографах, навпаки, маса прикріплюється до корпусу приладу жорсткими зв'язками, завдяки яким період власних коливань цієї системи дуже малий, істотно менше періодів коливань, що підлягають вимірюванню. Під час землетрусу маса разом із корпусом приладу переміщується практично так само, як ґрунт, і в масі виникають сили інерції, які спричиняють у зв'язках деформації, пропорційні силам інерції, тобто прискорення ґрунту. Зареєструвавши і вимірявши ці деформації, можна визначити прискорення ґрунту під час землетрусу. Як зазначалося, характер землетрусів залежить від багатьох факторів і, як правило, один землетрус не схожий на інший. Як приклад наведемо записи прискорень ґрунту, оцінені у 8 балів.
