В Україні другий рік триває пілотний проєкт сертифікації вчителів початкових класів закладів загальної середньої освіти.

Сертифікація – це оцінювання професійних компетентностей педагога. Вона допомагає виявити кращих учителів-професіоналів та агентів змін в освіті, які готові поширювати свій досвід.

Як повідомили в управлінні Державної служби якості освіти у Харківській області, у 2020 році сертифікація здійснювалась у три етапи: оцінювання фахових знань та умінь учителів за допомогою незалежного тестування, самооцінювання власної педагогічної діяльності, вивчення практичного досвіду експертами.

Для участі в сертифікації зареєструвався 1591 вчитель шкіл з усіх регіонів України, з них – 108 педагогів Харківської області.

У першому етапі – незалежному тестуванні – взяв участь 81 педагог Харківщини. За результатами тестування до участі в етапі самооцінювання було допущено 63 учасники. У третьому етапі – вивченні практичного досвіду роботи – взяли участь 62 вчителі.

Вивчення результатів самооцінювання власної педагогічної діяльності учасників сертифікації та їхнього практичного досвіду роботи організовує Державна служба якості освіти України. Третій етап сертифікації тривав з 12 жовтня до 6 листопада 2020 року. У зв’язку з карантинними обмеженнями, пов’язаними з поширенням коронавірусної інфекції, цей етап був проведений у дистанційному режимі з використанням електронних платформ.

Управління Державної служби якості освіти у Харківській області відібрало та підготовило 97 експертів, серед них - учасники сертифікації 2019 року. Вивчали практичний досвід вчителів 52 експертні групи.

У 2020 році сертифікат одержать ті учасники, які набрали кількість балів, що дорівнює або перевищує пороговий бал – 72. Цей бал щороку визначається комісією, яку створює Державна служба якості освіти України.

Як зазначила начальниця управління Державної служби якості освіти у Харківській області Світлана Вольянська, 49 учителів початкової школи Харківщини успішно пройшли сертифікацію у 2020 році. Сертифікат про проходження сертифікації буде розміщений у кабінетах учасників не пізніше 16 грудня 2020 року.

Педагоги, які успішно пройшли сертифікацію, отримають надбавку до заробітної плати у розмірі 20%. Також проходження сертифікації зараховується як проходження чергової або позачергової атестації та є підставою для надання відповідної кваліфікаційної категорії та педагогічного звання.
