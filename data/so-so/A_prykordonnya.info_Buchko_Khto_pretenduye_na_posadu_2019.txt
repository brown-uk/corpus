
Впродовж останніх тижнів журналісти регіональних видань опублікували перелік кандидатів на посади голів районних державних адміністрацій Львівської області. Серед них стали відомі й імена претендентів і на пост керівника Жовківщини.
Про це йдеться у №20 (132) газети «Прикордоння» від 16 жовтня.
Нагадаємо, набір кандидатів у голови РДА відбувалось через систему LIFT – «проєкт команди Президента Володимира Зеленського, який об’єднує кваліфікованих спеціалістів та інновації». Зокрема, він передбачає «чесний та прозорий відбір спеціалістів ідей та розробок». Відтак, кандидати на посади голів РДА також реєструвались на цьому сайті.
Офіційної інформації щодо кандидатів на посаду голови Жовківської РДА наразі немає. Втім, журналісти опублікували два переліки.
Так, спершу 4 жовтня Інтернет-видання Leopolis.News вказало, що кандидатами на посаду керівника Жовківщини є Роман Онисько, Іван Івануса та Володимир Василенко. Цей, а також перелік інших кандидатів у решту РДА, журналісти оприлюднили з посиланням на громадську раду при Львівській ОДА. За інформацією видання, список претендентів на посаду 20 районів передали на розгляд громадських рад у райони.
А 10 жовтня журналісти іншого львівського Інтернет-видання ZAXID.net опублікували, за їхніми словами, оновлений перелік. Відтак, попередні три кандидати на посаду голови Жовківської РДА з нього зникли, а з’явилось нове прізвище – Романа Черніховського. За останньою інформацією, лише він є кандидатом.
«Прикордоння» зібрало інформацію про згаданих можливих кандидатів на посаду голови Жовківської РДА. Стверджувати, що кандидатами є самі ці особи не будемо, але, враховуючи повне співпадіння імен, по батькові та прізвищ з такими ж, які мають стосунок до Жовківщини, ймовірно, що це саме ці люди.
Роман Онисько є директором ТОВ «Будівест траст». Він народився 1 березня 1982 року у Львові, проживає у селі Козульці на Жовківщині. З 2000 до 2017 року він був керівником готелю «Стиль» (тепер – Sobieski) у Жовкві. Ще донедавна на теренах Жовківщини широкій громадськості Онисько був маловідомим. Однак на цьогорічних дострокових виборах народних депутатів він балотувався у Верховну Раду України від 122 виборчого округу, до якого належить, зокрема, і Жовківський район. Передвиборчу кампанію у окрузі Роман Онисько розпочав одним із перших, як і був офіційно зареєстрованим. На агітацію він витратив понад 230 тис. грн., що стало третім показником серед усіх інших кандидатів у 122 окрузі. Однак, у підсумку, за Романа Ониська проголосували 1 тис. 247 виборців і тут він зайняв 15 місце серед 20 кандидатів, а вартість одного голосу його виборця стала найдорожчою серед інших його суперників – 187 грн. 16 коп.
Іван Івануса – сільський голова Гійча на Жовківщині. Він народився 15 січня 1987 року у Гійчі. На посаду голови Гійченської сільської ради його обрали у 2015 році – тоді за нього проголосували понад 2/3 виборців. До цього він був депутатом сільської ради, рік перебував в зоні проведення АТО у складі 2-ї Галицької бригади 8-го стрілецького батальйону Національної гвардії. Службу проходив у районі Вуглегірська, Слов’янська, Врубівки, Сєвєродонецька, Дебальцевого, Попасної. Нагороджений медаллю «Незалежність України» III ступеня. Також Іван Івануса займався власною справою, працював директором приватного підприємства «Добро-УА». Крім того, він був радником народного депутата України Володимира Парасюка, є координатором в проєкті стабілізаційної підтримки внутрішньо переміщених осіб та місцевих мешканців у розвитку мікропідприємництва «Міграція для загального блага».
Володимир Василенко – начальник відділу Держгеокадастру у Жовківському районі. Він народився 30 січня 1988 року, проживає у Жовкві. Раніше працював, зокрема, завідувачем сектору землеустрою та ринку земель у відділі Держземагентства у Жовківському районі. У 2015 році брав участь у виборах депутатів Жовківської міської ради від «Громадського руху «Народний контроль», але депутатом не став. Роман Черніховський – завідувач приймального діагностичного відділення Жовківської центральної районної лікарні. Він народився 8 червня 1988 року, був членом Всеукраїнського об’єднання «Свобода» (чи є наразі – невідомо, – Авт.). У 2010 році від цієї політичної сили став депутатом Жовківської районної ради. На виборах у 2015 році знову балотувався у депутати районної ради у одному з одномандатних виборчих округів, але депутатом вже не став.
Офіційний коментар у Львівській ОДА щодо завершення процесу відбору кандидатів на посади голів РДА та початку їхнього обговорення з громадськістю на момент публікації матеріалу у друкованій версії газети журналістам згаданих видань отримати не вдалось. Тож чи є цей перелік остаточним, чи будуть нові кандидатури – наразі невідомо.
– Яка ситуація із відбором кандидатів наразі не знаю сам. Зі мною ніхто не контактував з цього приводу, – розповів Іван Івануса. – Сподіваюсь, що буде громадське обговорення, а рішення ухвалюватиме громадська рада. Найголовніше, аби був вплив громадськості.

