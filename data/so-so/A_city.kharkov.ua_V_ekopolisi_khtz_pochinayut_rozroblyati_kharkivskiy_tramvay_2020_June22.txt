<id>A</id>
<author_surname></author_surname>
<author_name></author_name>
<title>В «Екополісі ХТЗ» починають розробляти харківський трамвай</title>
<publ_in>Офіційний сайт Харківської міської ради, міського голови, виконавчого комітету</publ_in>
<url>https://www.city.kharkov.ua/uk/news/v-ekopolisi-khtz-pochinayut-rozroblyati-kharkivskiy-tramvay-45812.html</url>
<publ_part></publ_part>
<publ_place></publ_place>
<publisher></publisher>
<year>2020</year>
<pages></pages>
<length>397</length>
<alt_orth>0</alt_orth>
<errors>90% вагонів - старше 20 років - 90% вагонів - старші 20 років; сучасних низькопольних трамваїв - сучасних низькопідлогових трамваїв; ємність ринку збільшиться - місткість ринку збільшиться; у свою чергу Олександр Ярославський - своєю чергою Олександр Ярославський</errors>
<comments>У тексті вжиті дефіси замість тире</comments>
<body><b>Презентація проєкту харківського трамвая відбулася сьогодні, 13 жовтня, біля майбутнього цеху фінального складання на території заводу «ХТЗ».</b>
У заході взяли участь перший заступник міського голови Ігор Терехов, президент групи <foreign>«DCH»</foreign> Олександр Ярославський, гендиректор ХТЗ Андрій Коваль та директор ТОВ «Екополіс Харків» Віталій Баранніков. 
За оцінками експертів, рухомий склад трамваїв в Україні серйозно застарів: понад 90% вагонів - старше 20 років, понад 50% - потребують термінової заміни. Як зазначив гендиректор ХТЗ Андрій Коваль, нове виробництво сучасних низькопольних трамваїв дозволить закрити потреби не тільки Харкова, але і всієї України. Для цього будуть залучені сучасні технології, компетенції та технічні рішення.
«Для проєкту «Харківський трамвай» ми залучили інжинірингову компанію з Чехії і вже готові до старту робіт. У нас є конструкторська, будівельна та виробнича стадії, які будуть реалізовуватися паралельно. Думаю, дослідний зразок ми покажемо за півтора-два роки і після цього зможемо забезпечувати місто серійною продукцією. Поки що розрахунок на 50 вагонів на рік, але, якщо ємність ринку збільшиться, зможемо наростити потужності. Виробництво основних компонентів проводитиметься на площах ХТЗ. Пізніше на цій базі можна буде виробляти вагони метро, електробуси. Проєкт реалізується в рамках загальної концепції «Екополіс ХТЗ» і стане першим його виробництвом», - повідомив Андрій Коваль. 
У свою чергу Олександр Ярославський розповів, що з пропозицією організувати виробництво харківського трамвая до нього звернулися мер міста Геннадій Кернес і його перший заступник Ігор Терехов і надали цьому проєкту всіляку підтримку.
«В рамках проєкту «Екополіс ХТЗ» ми в будь-якому випадку збиралися будувати виробничі майданчики. І коли керівники міста запропонували створити трамвай, ми погодилися, бо це необхідно для міста. Абсолютно раціональна пропозиція. Колись разом із міською владою ми вже реалізували в Харкові величезний проєкт - Євро-2012. Тож, у тому, що     освоїмо виробництво трамваїв, навіть сумнівів немає. Тим більше, що цією продукцією будуть користуватися жителі всієї України», - сказав президент групи <foreign>«DCH»</foreign>. 
Як підкреслив Ігор Терехов, сьогодні в Харкові стартував глобальний всеукраїнський проєкт, і він дуже важливий, оскільки міста, як правило, не можуть дозволити собі купувати дорогі іноземні трамваї.
«Розвиток міського електротранспорту для нас дуже важливий, особливо трамвая, оскільки це найбільш екологічний вид транспорту. Так, ми не можемо дозволити собі закупівлю іноземних трамваїв через їхню дорожнечу. Але наш трамвай буде дешевшим. А ще це імпульс для розвитку всієї промисловості Харкова, оскільки таке виробництво дасть робочі місця і гідні зарплати. А головне, ми отримаємо можливість найближчими роками оновити застарілий парк наших трамваїв, і місто забезпечить відповідні замовлення», - зазначив Ігор Терехов.</body>
