
В Україні створено та функціонує 8102 території і об’єкти природно-заповідного фонду, площею понад чотири мільйони гектарів, що складає близько шести відсотків від її загальної території. Серед них 19 природних, 5 біосферних заповідників та 48 національних природних парків. Площа природоохоронних територій в Україні в середньому майже утричі менша, ніж у європейських країнах. У Карпатському регіоні, який володіє ще значними ділянками дикої та малопорушеної природи, площа територій природно-заповідного фонду (ПЗФ) в середньому в два рази більша, ніж загалом по Україні, і складає сьогодні близько 12 відсотків. У той же час в Карпатському регіоні зірвано виконання вимог Закону України «Про мораторій на проведення суцільних рубок на гірських схилах в ялицево-букових лісах Карпатського регіону» щодо збільшення до 2005 року рівня заповідності у горах до 20 відсотків. В Україні штучно створюються проблеми, пов’язані з охороною та використанням природних ресурсів у межах ПЗФ. Наприклад, через недосконалість законодавства вкрай ускладнена дозвільна система банальної заготівлі дров, випасання худоби та сінокосіння для людей, села котрих опинилися в оточенні заповідників і національних природних парків. А це нерідко призводить до соціальної напруги та дискредитації в очах громадськості ролі і значення природоохоронних територій, які, зокрема, покликанні (в першу чергу біосферні заповідники та національні природні парки) не тільки охороняти, але й забезпечувати раціональне використання природних ресурсів, розвивати туризм та рекреацію, підтримувати традиційне господарювання населення, що проживає в зоні їх розташування. Крім того, давно закінчилися терміни дії затвердженої свого часу Верховною Радою «Програми перспективного розвитку заповідної справи в Україні» («Заповідники»), а питання розробки і прийняття нової блокується. Забуто, що розвиток природно-заповідного фонду належить до державних пріоритетів... Натомість допускається чимало прикрих помилок в системі державного управління територіями ПЗФ. Так, Верховна Рада України нещодавно відхилила в другому читанні законопроект за № 2311, який мав врегулювати ряд важливих аспектів збереження та використання особливо цінних природних територій. У той же час схвалено законопроекти «Про внесення змін до деяких законодавчих. актів України щодо імплементації європейських екологічних норм про охорону середовища рідкісних видів тварин і рослин» та «Про внесення змін до деяких законодавчих актів України щодо виконання Конвенції про охорону дикої флори та фауни і природних середовищ існування в Європі». Прикро, що в цих Законах, попри добрі євроінтеграційні наміри, включено норми, які можуть призвести не тільки до погіршення стану збереження рідкісних видів рослин і тварин, але і до реальних загроз їхнього знищення. Проігноровано положення про те, що європейські стандарти – це не тільки режим абсолютної заповідності, адже директиви Євросоюзу про захист диких птахів (No2009/147/ЄС) (Пташина директива) та про збереження природного середовища існування дикої флори і фауни (No92/43/ЄС) (Оселищна директива), які є головними природоохоронними нормативно-правовими актами в країнах Євросоюзу, – поряд з охороною визначають необхідність досягнення сприятливого стану збереження видів та оселищ у певних регіонах. Зокрема, стаття 6 (1) Оселищної директиви передбачає необхідність проведення природоохоронних заходів, які передбачають <quote>«управління, яке може бути активним або профілактичним і включати в себе такі заходи, як традиційне природокористування, випас худоби, викошування, часткове вирубування, а також такі адміністративні заходи, як фізичне планування, оцінка екологічного впливу та контроль»</quote>. Крім того, на територіях особливої охорони (<foreign>Special area of conservation</foreign>) теж <quote>«здійснюються необхідні заходи щодо збереження та відтворення належного стану оселищ та/або популяцій видів, заради збереження яких була визначена ця територія»</quote>. В умовах України не викликає жодного сумніву необхідність практичного втілення, в природних заповідниках та заповідних зонах біосферних заповідників і національних природних парків, ідеї абсолютної заповідності, яка спрямована на незалежний (спонтанний) розвиток дикої природи в умовах її недоторканності. Це особливо важливо, наприклад, для пралісів та інших ділянок природи, які не зазнали істотного впливу господарської діяльності людини. Однак у багатьох науковців та природоохоронців є аргументовані застереження щодо доцільності запровадження принципів абсолютної заповідності в деградованих екосистемах, які, до речі, складають чималі площі українських заповідників та національних природних парків. І це не випадково, адже багаторічні дослідження і практичні результати свідчать, що впровадження режиму абсолютної заповідності у багатьох випадках призводять до повної втрати тих природних об’єктів, заради яких, власне, і створювались природоохоронні території. Найбільш переконливими аргументами тут можуть служити приклади степових заповідників (зокрема біосферного заповідника «Асканія-Нова»), Долини нарцисів (біля Хуста на Закарпатті) й штучно створених високогірних лук Карпатського біосферного заповідника тощо. Проте в цій ситуації не слід опускати руки, а навпаки – активізувати зусилля для збереження унікальних природних цінностей. Тим паче, що в Україні в цьому напрямку – значний позитивний досвід. Ми маємо порозуміння з цього приводу в європейської спільноти. До речі, німецький проект фінансової підтримки розвитку установ природно-заповідного фонду, який зараз реалізується в Україні, якраз і є підтвердженням цього. Тому необхідно зосередитися на вдосконаленні системи управління територіями та об’єктами ПЗФ, інтеграції її в інші галузі економіки відповідно до кращих зразків міжнародної практики. Потрібно не допускати перекручень при імплементації до чинного природоохоронного законодавства, європейських стандартів, виправляти уже допущені помилки. Вкрай важливо налагодити добір та систему підготовки професійних кадрів заповідної справи, планового підвищення кваліфікації фахівців з охорони природи. Необхідно активізувати еколого-освітню та просвітницьку діяльність, серйозно посилити державний контроль за охороною та використанням природних ресурсів на територіях ПЗФ тощо. Але найважливіше – слід ужити термінових заходів щодо забезпечення виконання чинного Указу Президента України «Про заходи щодо дальшого розвитку природно-заповідної справи» (№ 838/2005 від 23 травня 2005 року), яким визнано <quote>«розвиток природно-заповідної справи на основі системного врахування природоохоронних, економічних, соціальних та інших інтересів суспільства, а також міжнародних зобов’язань держави одним із найважливіших пріоритетів довгострокової державної політики України»</quote>. І по-друге, як мовиться в Указі Президента України «Про додаткові заходи щодо розвитку природно-заповідної справи в Україні» (№ 600 від 14 серпня 2009 року), необхідно невідкладно, з метою поліпшення умов реалізації єдиної державної політики у сфері розвитку природно-заповідної справи, удосконалити управління територіями та об’єктами природно-заповідного фонду, розробити та прийняти відповідну Державну програму, у якій визначити по роках, у розрізі найважливіших природоохоронних територій, обсяги фінансування та матеріально-технічного забезпечення установ природно-заповідного фонду тощо. У цьому контексті слід створювати такі умови, щоби природоохоронні території, особливо біосферні заповідники, відповідно до програмних документів ЮНЕСКО, забезпечували не тільки збереження унікальних природних цінностей, але й ефективно виконували роль модельних територій для сталого розвитку. Адже в умовах загострення екологічної кризи (про яку ще раз особливо наголошено на саміті зі сталого розвитку, що відбувся у рамках 70-ї сесії Генасамблеї ООН в Нью-Йорку 25-27 вересня 2015 р., та на Паризькій конференції з питань клімату) – іншого цивілізаційного шляху, ніж досягти гармонії між людиною і природою, просто не існує.
