<id>H</id>
<author_surname_1>Бєлов</author_surname_1>
<author_name_1>Юрій</author_name_1>
<author_surname_2>Карнаух</author_surname_2>
<author_name_2>Тетяна</author_name_2>
<author_surname_3>Коваль</author_surname_3>
<author_name_3>Юрій</author_name_3>
<author_surname_4>Ставровський</author_surname_4>
<author_name_4>Андрій</author_name_4>
<title>Вступ до програмування мовою С++. Організація обчислень</title>
<publ_in></publ_in>
<url>https://shron1.chtyvo.org.ua/Bielov_Yurii/Vstup_do_prohramuvannia_movoiu_S_Orhanizatsiia_obchyslen.pdf?</url>
<publ_part></publ_part>
<publ_place>Київ</publ_place>
<publisher>Видавничо-поліграфічний центр "Київський університет"</publisher>
<year>2012</year>
<pages>3-6</pages>
<length>773</length>
<alt_orth>0</alt_orth>
<errors>проектування - проєктування; міні-проектами - мініпроєктами</errors>
<comments></comments>
<body>ПЕРЕДМОВА
Розробка програм – це складний інженерний процес, неможливий без відповідної технології. Саме ознайомлення з <i>технологією створення програм</i> є метою посібника.
Пропонований посібник висвітлює основні поняття програмування, дані базових типів і операції мови <foreign>C++</foreign>, інструкції, підпрограми. Мова програмування <foreign>С++</foreign> – це <quote>«жива»</quote> мова, засоби якої розвиваються й удосконалюються, проте ґрунтовне вивчення всіх можливостей мови й численних бібліотечних засобів не може бути предметом вступного курсу програмування. Отже, найбільшу увагу в посібнику приділено основним мовним конструкціям і техніці їх застосування, а не можливостям бібліотек або нюансам компіляторів. Посібник також представляє елементи технології програмування: проектування й уточнення програми, вибір імен, коментування, розподіл обов'язків між частинами коду, використання підпрограм, створення програми з кількох файлів.
Передбачається використання посібника на практичних заняттях і для самостійної роботи студентів. Він містить численні приклади програм, функцій і окремих фрагментів коду, що наочно ілюструють викладений матеріал. Дуже бажано, щоб студент, працюючи над текстом і вправами посібника, мав можливість відразу <i>створювати й запускати програми на комп'ютері</i>. Наведені в посібнику задачі є міні-проектами для самостійної розробки.
РОЗДІЛ 1
ЗАГАЛЬНІ ПОНЯТТЯ 1.1.
<b>Програми, дані, моделі, мови</b>
Сучасна людина використовує комп'ютер для розв'язання різноманітних задач – від виконання простих арифметичних дій до моделювання атмосферних явищ і керування польотами в космос. Насправді все, що <quote>«вміє»</quote> комп'ютер – це виконувати програми. Щоб комп'ютер розв'язав потрібну задачу, необхідно спочатку створити відповідну програму, а потім запустити її на виконання.
<b>Програма</b> (<foreign><i>program</i></foreign>) – це опис тих дій, які має виконати комп'ютер, щоб розв'язати деяку задачу. <b>Програмування</b> – це діяльність, яка полягає у створенні програм. Мета програмування – забезпечити, щоб замість людини ту чи іншу роботу виконував комп'ютер. Усі дії комп'ютера пов'язані з <b>обробкою даних</b> – числових, символьних, текстових тощо. Згідно з В. М. Глушковим, дані (<foreign><i>data</i></foreign>) зображують (позначають) деякий <b>зміст</b>, або <b>інформацію</b>. Поняття змісту та інформації не мають чіткого означення або тлумачення. Будемо розуміти їх як знання, відомості про щось.
<b>Приклади</b>. Слово НЕБО записано чотирма літерами. Зміст, який позначено ними, не є чітким, але для кожної людини це щось велике над головою, блакитне вдень і чорне вночі. Уточнювати далі не будемо. Запис 1001 позначає число – уявне поняття, що виражає кількість. Ми сприймаємо ці дані як <quote>«тисяча й один»</quote> (предмет, рік тощо) або <quote>«тисяча й одна»</quote> (ніч, дрібниця тощо).
Коли батьки реєструють народжену дитину, вони отримують свідоцтво про народження, в якому вказано ім'я та прізвище нової людини, дату й місце народження, імена батьків. Ці <i>дані про людину</i> позначають факт і деякі з обставин її появи на світ.
Отже, зображення об'єктів реального світу за допомогою даних є основою будь-якої взаємодії, у тому числі й комп'ютера із зовнішнім світом.
Комп'ютер має розв'язувати задачі для людини. У цих задачах фігурують різноманітні об'єкти реального світу – картинки, фізичні явища, особи, технологічні процеси тощо. Щоб запрограмувати обробку даних, пов'язаних із цими об'єктами, треба спочатку <i>зобразити об'єкти у вигляді даних</i>.
Зображення об'єкта, явища або процесу за допомогою даних про нього є його <i>моделлю</i>. Узагалі, <b>модель</b> – це спрощене зображення об'єкта або явища, що відображає його необхідні суттєві властивості. В обробці даних модель є сукупністю властивостей і співвідношень між ними, що відображають суттєві риси досліджуваного об'єкта, явища або процесу. Модель зазвичай містить опис не лише даних, а також їх обробки, яка відтворює реальні процеси, пов'язані з об'єктом. Існує безліч різновидів моделей. Один і той самий об'єкт реального світу може мати кілька різних моделей, що виражають властивості, потрібні з різних поглядів на нього.
<b>Приклади</b>
1.Свідоцтво про народження або паспорт є дуже простою моделлю людини. Складнішою є, наприклад, медична картка, що містить дані про фізичні й фізіологічні властивості людини, зміну їх у часі тощо. Зовсім інші дані про людину присутні в табелі навчання або атестаті.
2.Щоб розв'язати рівняння вигляду <formula>ax2+bx+c=0, потрібні лише його коефіцієнти – числа <foreign><i>a, b, c</i></foreign>, тобто трійка цих чисел (дані) зображує рівняння.
3.Кожне сучасне підприємство має програмні системи, що автоматизують облік кадрів, заробітної платні, фінансової й виробничої діяльності. Кожна з таких систем має власні дані, пов'язані з підприємством, що використовуються й обробляються тільки в ній. Ці дані становлять частину відповідної (кадрової, фінансової тощо) моделі підприємства. Інша частина моделі описує, як наявні в моделі дані використовуються й обробляються.
Власне дані – це деякі позначення, тобто записи, що позначають властивості об'єкта. Однак для правильного розуміння запису (відновлення позначеного ним змісту) необхідно знати, що саме позначають його окремі елементи.
Система позначень деякого змісту називається <b>мовою</b>. Мова включає елементарні позначення, правила утворення складніших позначень із простіших і правила, за якими зміст і позначення відповідають одне одному. Правила утворення позначень визначають <b>синтаксис</b> мови, а правила, що задають зміст позначень, – <b>семантику</b>.
Для спілкування й мислення людина використовує <i>природні мови</i> (українську, російську, англійську тощо). Проте в науці й техніці природні мови неефективні або недостатні, тому розроблено також спеціальні <i>штучні мови</i>. Їх застосовують насамперед для обміну інформацією між користувачем і/або прикладними процесами. Одним із класів штучних мов є <i>мови програмування</i>, призначені для запису програм.</body>