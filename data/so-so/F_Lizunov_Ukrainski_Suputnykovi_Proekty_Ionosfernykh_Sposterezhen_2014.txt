
Україна — космічна держава. Протягом космічної ери запущено понад 400 ракет та супутників українського виробництва, а вітчизняні ракети-носії «Циклон», «Зеніт» та «Дніпро» здобули доброї слави на світових ринках. Однак переважна частина космічних проектів, в реалізації яких брали участь українські науковці та інженери, задумувалась та реалізовувалась у рамках загальносоюзних, а потім російських наукових програм. Українська сторона відігравала в них роль співвиконавця, відповідального за створення супутникових платформ або вузлів комічних апаратів і, меншою мірою, приладів корисного навантаження. Після набуття Україною державної незалежності склалася незвичайна ситуація, коли в країні функціонує потужна космічна галузь, але відсутні (чи майже відсутні) наукові кадри з досвідом постановки завдань та управління космічними проектами. Тому найважливішим завданням новоствореного Національного космічного агентства України стало просування проектів, авторами та головними виконавцями яких виступали б вітчизняні вчені. Йдеться не тільки про розбудову національної школи космічних досліджень, а й про демонстрацію нашої спроможності виступати гідним партнером європейських держав і міжнародних організацій у вирішенні масштабних завдань сучасної космонавтики. 
Наукові проекти в галузі досліджень навколоземного космосу, реалізовані за роки незалежності України, представлені в таблиці. Як видно, більшою частиною проектів керувала російська сторона — Роскосмос.
ПРОЕКТ ПОПЕРЕДЖЕННЯ
Проект «Попередження» був задуманий на межі 1980-х років і, якби не розпад СРСР, міг би стати наймасштабнішим у світі проектом іоносферних досліджень. За ініціативою КБ «Південне»  роботу зі створення космічної системи проекту було продовжено в Україні й після 1992 року. Незважаючи на те, що головна мета проекту — вивчення іоносферних провісників землетрусів з метою попередження про них (звідки, власне, й походить назва проекту), — викликала неабиякий скепсис у фахівців, проект викликав величезний міжнародний інтерес. Адже вперше в історії космічних досліджень планувався запуск в іоносферу супутникового кластеру, в тому числі, орбітальної станції масою більше ніж півтори тонни та двох півтонних субсупутників. Наукове устаткування космічних апаратів створювалось силами міжнародної кооперації Інтеркосмос і містило датчики параметрів плазми, енергійних частинок, електромагнітних полів широкого спектру частот, атмосферних оптичних емісій тощо. А використання новітніх інформаційних технологій відкривало немислимі для того часу потужності збору та передачі даних на Землю. Вперше в космічному експерименті ставили за мету здійснення комплексних та моніторингових спостережень іоносфери. На рис. 1 і 2 представлені плакати КБ «Південне» тих років, що ілюструють задум проекту. 
Спроба практичної реалізації проекту «Попередження» була здійснена в другій половині 1990-х років. У КБ «Південне» під керівництвом головного конструктора В. Драновського було випущено ескізний проект космічної системи. Авторами наукової  програми виступила група фахівців на чолі з академіками НАН України В. Бар'яхтаром, а потім — Л. Литвиненком (наукове керівництво проектом загалом), членом кореспондентом НАН України Ю. Ямпольським (підсупутникове зондування іоносфери) та д.т.н. В. Корепановим (бортовий приладовий комплекс). 
За темою проекту здійснювалися цільові науково-дослідні роботи, проводилися міжнародні симпозіуми та робочі зустрічі, участь у проекті мала великий вплив на багатьох, тоді ще молодих, вчених (у тому числі й автора цієї статті). У 1998 р. роботи над проектом припинилися через брак фінансування, необхідного для реалізації космічної системи «в залізі». 
Головні принципи проекту «Попередження» — створення іоносферного супутникового кластеру, комплексний підбір вимірювальної апаратури, пріоритет моніторингових режимів спостережень, — досі не втілені в життя і, на наш погляд, містять основні вимоги до майбутніх іоносферних місій.
«Потенціал» став другим українським науковим космічним експериментом. На відміну від експерименту «Варіант», метою якого була реєстрація хвильових процесів в іоносфері, «Потенціал» ставив за мету вимірювання параметрів самої іоносфери. При цьому величезний інтерес становила діагностика нейтрального газу, на іоносферних висотах — домінуючої компоненти космічного середовища.
За всю космічну еру було запущено 6 космічних апаратів НАСА для реєстрації параметрів верхньої нейтральної атмосфери in situ: 5 супутників серії «Atmosphere Explorer» та «Dynamics Explorer 2». Всі проекти «старі», останній КА літав у 1981—1983 рр. Датчики атмосферного тиску (манометри) встановлювалися також на «Space Shuttle» і орбітальних станціях «Spacelab2» та «Мир», але збурення середовища при русі таких великих тіл не дозволяли реєструвати на них природні атмосферно-іоносферні варіації.
Американські «Експлорери» оснащалися мас-спектрометрами для визначення концентрації, хімічного складу, температури та швидкості нейтрального газу. Для експерименту «Потенціал» в Інституті технічної механіки НАН України та ДКА України під керівництвом д.т.н. В. Шувалова було створено відносно компактний і економний датчик концентрації та температури повітря DN (абревіатура від Density of Neutrals), а для реєстрації параметрів заряджених частинок — зонд Ленгмюра DE (від Density of Electrons). На рис. 6 показано експеримент із тестування приладового комплексу «Потенціал» на плазмовому газодинамічному стенді Інституту технічної механіки НАН України та ДКА України.
Супутник «Січ-2» був запущений 17 серпня 2011 р. з військової бази «Ясний» (Оренбургська область, Росія) ракетою-носієм «Дніпро». На рис. 7 представлено перший переданий на Землю тестовий «науковий сигнал» — складне зображення, яке було  закладено в пам'ять бортового комп'ютера і скинуто на Землю для перевірки тракту передачі наукової інформації. Термін роботи «Січ-2» склав 15 місяців — супутник завершив функціонування після деградації сонячних батарей в листопаді 2012 р. Всього за період польоту було проведено 31 сеанс наукових вимірювань тривалістю від декількох хвилин (ВЧ режим) до півтори години (моніторинговий режим), одержані дані розміщені на сервері Інституту космічних досліджень НАН України та ДКА України. На рис. 8 наведено приклад спостережених плазмових варіацій та аналізу їхнього зв'язку з сейсмічною активністю Землі. 
Цей рік приніс Україні важкі випробування. Ніби на морський корабель, який багато років вірою й правдою служив своїй команді, налетів шквал, що вибив заіржавілі скріпи та зламав трухляві щогли. 
І в цьому потрясінні ми бачимо велику надію на майбутнє. По-перше, для всіх стала очевидною необхідність реформування устрою держави зверху — донизу. По-друге, коли під загрозою опинилося саме існування незалежної України (причому головна загроза виходить не з зовнішньої військової або внутрішньої корупційної небезпеки, що було б півбіди, а з переддефолтного стану національної економіки), реформи стали неминучими. Користуюсь нагодою наведу власну думку.
Серед широкого спектру міркувань на тему шляхів модернізації нашої країни доводиться чути й таку, на наш погляд, дуже помилкову точку зору, що космічна спадщина стала для України непосильним тягарем. Що за прикладом багатьох країн світу Україні слід відмовитися від власної космічної політики, власної космічної програми і пов'язаних з цим наукових програм.
Адже ніхто не забороняє українським вченим самостійно брати участь в зарубіжних проектах або ж брати виставлені в Інтернеті дані зарубіжних супутників для проведення власних досліджень. Іншими словами, стверджується, що космонавтика — доля багатих країн. За нашими спостереженнями, справа стоїть так, що з точністю до навпаки — держави, які ведуть космічні дослідження, багатіють, бо космонавтика в них виступає «локомотивом інновацій».



