<id>A</id><author_surname>Марциновський</author_surname><author_name>Анатолій</author_name><title>Для українців бензин дорожчий, ніж для будь-кого в Європі</title><publ_in>ГАЗЕТА ПО-УКРАЇНСЬКИ</publ_in><url>https://gazeta.ua/articles/comments-newspaper/_dlya-ukrayinciv-benzin-dorozhchij-nizh-dlya-budkogo-v-evropi/672285</url><publ_part>1862</publ_part><publ_place>Київ</publ_place><publisher></publisher><year>2016</year><pages></pages><length>311</length><alt_orth>0</alt_orth><errors>піднімає – підіймає; зростаюча – дедалі більша</errors><comments></comments><body>Бензин дешевшає в усьому світі. "Незабаром почнуть доплачувати за те, що заправляєшся, — задоволено жартує знайомий, що живе у США. — Ціна на бензин падає мало не щодня. За півтора року зменшилася вдвічі".В Україні ж за рік його вартість навіть дещо зросла. Бензин став майже предметом розкошів. Ніде в Європі немає такого невигідного співвідношення рівня доходів населення та цін на заправках, як у нас. За літр 95-го платимо нині 0,8 євро при середній зарплаті 160 євро на місяць. Вартість цього ж бензину в Польщі 0,9 євро, але там отримують у середньому близько 900 євро. У Франції ціни на пальне торік упали до п'ятирічного мінімуму: 95-й коштує 1,26 євро при середньомісячній зарплаті 2,5 тисячі. Навіть молдавани викладають за літр палива дещо менше за українців, а заробляють — більше.Не бракує експертних думок про незмінність ціни на бензин в Україні при загальносвітовій тенденції до його здешевлення. Називають високі податки на продаж пального, які фактично сплачують водії. Кажуть про слабку конкуренцію на ринку нафтопродуктів чи й змову торговців та відсутність реакції на це з боку Антимонопольного комітету. Ще — про запроваджені Національним банком обмеження на купівлю валюти імпортерами бензину, що ускладнює торгівлю. Також вказують на добре налагоджене його нелегальне виробництво — це так само шкодить конкуренції. Продавці ж пального люблять кивати на зменшення курсу гривні відносно долара, хоча від березня 2015-го національна валюта залишається хоч і слабкою, але досить стабільною.Можливих пояснень багато. Однак очевидною першопричиною високих цін на заправках є дії або бездіяльність держави. Адже від неї залежить рівень податків, дотримання конкуренції на ринку, боротьба з нелегальним виробництвом пального і так далі. Отже, слід переходити від слів до справ. Бо дорогий бензин піднімає ціну й на інші товари та послуги, які також стають менше доступними українцям. У результаті падає споживання й значною мірою унеможливлюється пожвавлення економіки. Адже для цього потрібна зростаюча спроможність людей купувати.</body>