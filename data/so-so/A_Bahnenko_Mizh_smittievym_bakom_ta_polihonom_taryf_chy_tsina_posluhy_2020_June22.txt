<id>A</id>
<author_surname>Багненко</author_surname>
<author_name>Дмитро</author_name>
<title>Між сміттєвим баком та полігоном: тариф чи ціна послуги</title>
<publ_in>Газета "Вгору"</publ_in>
<url>https://vgoru.org/index.php/rozsliduvannya/nashi-rozsliduvannya/item/55018-mizh-smittievym-bakom-ta-polihonom-taryf-chy-tsina-posluhy</url>
<publ_part></publ_part>
<publ_place></publ_place>
<publisher></publisher>
<year>2020</year>
<pages></pages>
<length>465</length>
<alt_orth>0</alt_orth>
<errors>більше п'ятнадцяти - понад п'ятнадцять; виконуюча обов'язки - виконувачка обов'язків</errors>
<comments></comments>
<body>У Херсоні вже декілька років сміття вивозиться не за затвердженим тарифом, а за так званою «ціною послуги».
Хоча у законодавстві, яке регулює різні аспекти поводження із відходами, такого поняття як «ціна» - немає, є лише «тариф». 
Що відбувається в Херсоні, та чим це загрожує  — розбиралась онлайн-газета «Вгору».
— У Херсоні побутові відходи на звалище вивозять більше п’ятнадцяти фірм. І кожна робить що хоче, або як може, а влада на те ніяк не може впливати, це нонсенс! — ділиться близький до «сміттєвого» бізнесу Анатолій*. — Має бути міський конкурс, на якому визначать лише декілька «кращих перевізників». Тоді підприємство на легальних, договірних засадах буде працювати з міською владою. В угоді будуть прописані єдині вимоги, наприклад: баки для роздільного сортування. І вони мають з’явитися по всьому місту, а не тільки там, де один із п’ятнадцяти сьогоднішніх перевізників може їх поставити. А поки що конкурсу не було, і міська влада не має ніяких важелів впливу.
Співбесідник пояснює: така ситуація стала можливою тому, що на місцевому рівні не затверджено тариф на захоронення побутових відходів. У Херсоні вже декілька років сміття вивозиться за так званою «ціною послуги». Вона була визначена фірмою, що обслуговувала полігон. І хоча «ціна» від запланованого тарифу майже не відрізнялася, те тимчасове рішення вже давно стало постійним. 
— Це було однією з причин напружених відносин між найбільшим херсонським перевізником сміття «Херсонавтокомунсервісом» та оператором полігону фірмою «Ітака», — пояснює виконуюча обов’язки заступника мера Олена Мазур. — Перевізник, що вивозив з міста більш як 50% сміття, не сплачував кошти за його захоронення. Бо, за законодавством, мав сплачувати за тарифом, а не за «ціною». Тобто формально мав право просто не платити.
Відсутність тарифу пояснюють тривалою законодавчою неврегульованістю. За останні декілька років повноваження щодо його прийняття переходили від міськвиконкому до Національної комісії регулювання у сферах енергетики та комунальних послуг (НКРЕКП) і назад. Але вже майже рік повноваження з прийняття такого рішення належать міськвиконкому, а тариф  і досі не затвердили.  
— Може, з якихось політичних або бізнесових причин, складно сказати, — пояснює Анатолій. — Багато людей думають, що на смітті можна заробляти величезні кошти, але насправді це не так. Якщо все робити правильно, за технологією, і прозоро - зиск невеликий. До речі, за законодавством, мешканці ще й не повинні сплачувати за вивезення посортованих відходів. 
При цьому між тарифом на захоронення відходів та конкурсом на «кращого перевізника» існує прямий зв’язок. За законом, саме тариф закладається у вартість вивезення сміття, з яким фірми-перевізники йдуть на конкурс.
Заступниця мера Олена Мазур обіцяє, що тариф на захоронення приймуть уже найближчим часом:
— Упродовж місяця, сподіваюся, виконком прийме тариф на захоронення і будемо оголошувати конкурс (на момент написання статті тариф був прийнятий міськвиконкомом — Вгору), — ділиться роздумами чиновниця. — Згідно з роз’ясненням Антимонопольного комітету, у нас має бути три «кращих перевізники» на місто з чітко поділеною територією. Будемо прописувати у договорі вимоги по машинах, контейнерах, базі обслуговування тощо. Це серйозна робота, але її треба зробити один раз.  
* Ім'я змінено.</body>
