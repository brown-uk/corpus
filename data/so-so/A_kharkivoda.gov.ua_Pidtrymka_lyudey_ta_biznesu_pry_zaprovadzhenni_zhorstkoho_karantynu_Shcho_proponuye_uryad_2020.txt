<id>A</id>
<author_surname></author_surname>
<author_name></author_name>
<title>Підтримка людей та бізнесу при запровадженні жорсткого карантину. Що пропонує уряд?</title>
<publ_in>Харківська обласна державна адміністрація</publ_in>
<url>https://kharkivoda.gov.ua/news/105956</url>
<publ_part></publ_part>
<publ_place></publ_place>
<publisher></publisher>
<year>2020</year>
<pages></pages>
<length>297</length>
<alt_orth>0</alt_orth>
<errors>Програма, в тому числі - Програма, зокрема,</errors>
<comments></comments>
<body>
Ці питання обговорювались на засіданні Кабінету Міністрів України 2 грудня.
Зокрема, очільник уряду Денис Шмигаль зазначив, що для підтримки людей, які можуть втратити доходи в разі посиленого карантину, передбачається надання одноразової допомоги в розмірі 8 тис. грн.
«Дія програми поширюється як на ФОПів, так і на громадян, які працюють як наймані працівники. За розрахунками Мінекономіки, на таку допомогу зможуть розраховувати 1,2 млн українських громадян», - повідомив прем’єр-міністр.
Також, за словами Дениса Шмигаля, буде передбачена програма для збереження робочих місць: підприємцям, що скорочують час працівників під час вимушеного карантину, пропонується надавати до 8 тис. грн на кожного такого працівника.
«Ще один інструмент підтримки - це одноразова компенсація по ЄСВ за найманих працівників. За розрахунками Мінекономіки, на таку допомогу зможуть розраховувати 120 тис. осіб. Серед інших програм: погашення податкового боргу для громадян, які мають борг до 3 тис. грн, та звільнення ФОПів першої групи від сплати єдиного податку та ЄСВ», - зазначив глава уряду.
Денис Шмигаль додав, що інструменти підтримки зможуть бути застосовані в разі введення жорстких карантинних обмежень. За його словами, Президент України Володимир Зеленський уже подав відповідні ініціативи до Верховної Ради.
Як підкреслив прем’єр-міністр, уряд паралельно розробляє інші програми, частина з яких вже працює. Зокрема, матеріальна допомога ФОПам, які мають дітей до 10 років, та подальше забезпечення програм, що передбачають допомогу з тимчасової непрацездатності.
«Уряд ухвалив рішення, які дозволять забезпечити компенсацію втрат працівникам у разі захворювання або самоізоляції. Програма, в тому числі спрямована на те, щоб уникнути практики, коли працівник замовчує про контакт з хворим, аби не втратити робочі години та заробіток», - зауважив Денис Шмигаль.
Крім того, за словами прем’єр-міністра, триває робота щодо спрощення доступного фінансового ресурсу: окрім запланованого розширення програми «5-7-9», уряд запустить додатковий інструмент портфельних гарантій.
«Це програма на 5 млрд грн, коли держава гарантуватиме 80% тіла кредиту перед банком», - наголосив Денис Шмигаль.
</body>
