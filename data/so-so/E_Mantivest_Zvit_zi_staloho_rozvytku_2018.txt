<id>E</id>
<author_surname></author_surname>
<author_name></author_name>
<title>Звіт зі сталого розвитку 2017-2018</title>
<publ_in></publ_in>
<url>https://metinvestholding.com/Content/Entities/Report/24/ua/Metinvest_social_2019.pdf</url>
<publ_part></publ_part>
<publ_place></publ_place>
<publisher></publisher>
<year>2018</year>
<pages></pages>
<length>2046</length>
<alt_orth>0</alt_orth>
<errors>заготовок - заготівок; газоочистки - газоочищення; навколишнє середовище - довкілля; виручка - виторг; впроваджені - впроваджено; переробку - перероблювання; у одному - в одному; в 2018 - у 2018; працюючих - робітників; в 2017 - у 2017; вирішення проблеми - розв'язання проблеми; вирішення проблеми - розв'язання проблеми; за рахунок підвищення - шляхом підвищення; прийому - прийняття; гарячої прокатки - гарячого вальцювання</errors>
<comments></comments>
<body>2017-2018 роки стали для Групи Метінвест періодом розвитку та змін. Ми впоралися з викликами попередніх років і повністю адаптувалися до умов нової реальності. Переглянули стратегічні пріоритети й Технологічну стратегію до 2030 року, щоб зробити бізнес гнучкішим та успішнішим у довгостроковій перспективі. Показали гарні виробничі результати та створили дорожню карту сталого розвитку. У 2018 році Метінвест продемонстрував найсильніші фінансові результати за чотири роки. Нам вдалося реструктурувати та рефінансувати нашу заборгованість. Угода стала найбільшою за всю історію українського корпоративного сектору. «Велика трійка» міжнародних рейтингових агентств – <foreign>Moody's, Standard & Poor's і Fitch</foreign>– дають Метінвесту позитивні прогнози. Ми залучили фінансування з-за кордону, «розморозивши» ринок позикового капіталу  для всіх українських компаній. Капітальні інвестиції Групи досягли історичного максимуму за останні сім років: у 2018 році вони склали $ 898 млн, з яких $ 92 млн було спрямовано на екологічні проекти. Зокрема, на «Азовсталі» проводиться капітальний ремонт третьої доменної печі, а на ММК ім. Ілліча запустили нову машину безперервного лиття заготовок і перший комплекс системи газоочистки аглофабрики. На гірничодобувних підприємствах ми модернізували кар'єрну техніку. Всі ці проекти спрямовано на підвищення ефективності виробництва та зниження впливу на навколишнє середовище. Ключовими пріоритетами для нас залишаються охорона праці та здоров'я людей. Група впроваджує найкращі світові практики для створення безпечних умов праці на своїх підприємствах. Ми стали на один крок ближчими до мети – досягнення нульового травматизму. Метінвест першим серед українських компаній отримав Міжнародний сертифікат <foreign>Vision Zero</foreign>, який встановлює підвищені вимоги до запобігання нещасним випадкам на робочих місцях. Найбільша цінність для Метінвесту – це наші співробітники. Ми поліпшуємо умови праці та соціальні програми, а також створюємо умови для зростання й розвитку співробітників всередині Групи. У 2017-2018 роках Метінвест посилив стратегічне партнерство з громадськими організаціями для підвищення якості життя в містах присутності. Ми реалізуємо довгострокові інфраструктурні проекти, які дійсно потрібні місцевим жителям. За 12 років Група інвестувала в розвиток місцевих спільнот понад $ 100 млн, і п'ята частина цих інвестицій припадає на звітний період. Ми продовжуємо розширювати межі: вперше до звіту зі сталого розвитку ввійшли не лише українські підприємства, але й наші активи в Європі та США. Метінвест – це українська сталь по всьому світу. І наш обов'язок – піклуватися про співробітників і жителів у містах присутності як в Україні, так і в інших країнах, де працюють наші підприємства. Адже бізнес не може існувати тривалий час, якщо не змінює життя людей на краще. Тому з кожним днем ми стаємо ефективнішими, екологічнішими та безпечнішими.
<emphasis>ФІНАНСОВІ ТА ВИРОБНИЧІ РЕЗУЛЬТАТИ ГРУПИ МЕТІНВЕСТ</emphasis>
Протягом звітного періоду ми змогли поліпшити фінансові показники Групи. Цьому сприяло підвищення попиту й цін на металопродукцію та залізорудну сировину як на зовнішньому, так і на внутрішньому ринках. У 2017 році виручка Метінвесту збільшилася на 44 % рік до року, до $ 8,9 млрд, показник EBITDA – на 77 %, до $ 2 млрд. У 2018 році виручка зросла ще на 33 %, до $ 11,9 млрд, показник EBITDA – на 23 %, до $ 2,5 млрд.  У багатьох країнах, де ми працюємо, ухвалено антикорупційні закони, які спрямовано на запобігання отриманню компаніями і окремими особами незаслужених переваг. Метінвест неухильно дотримується цих законів у своїй щоденній роботі. Ми не пропонуємо і не беремо хабарі, не сприяємо корупційній діяльності. Метінвест прагне співпрацювати з контрагентами й діловими партнерами, чия репутація не пов'язана з корупцією та хабарництвом. Для цього в Кодексі етики Групи закріплені правила, яких повинні дотримуватися всі співробітники. З 2014 року у нас діє Комплаєнс-програма. Її мета – забезпечувати прозорість та ефективну протидію корупції, а також боротися із зловживаннями на робочих місцях. Для виконання програми на підприємствах Метінвесту працюють комплаєнс-координатори зі співробітників юридичних служб. Контроль за виконанням Комплаєнс-програми, зокрема оцінку підходу в сфері управління питаннями протидії корупції, ми здійснюємо щокварталу на Комітеті з етики, членами якого є Генеральний директор Групи Метінвест і директори напрямів. На Комітеті розглядають звернення, що надійшли на Лінію довіри, конфлікти інтересів і випадки корупції. У разі підтвердження порушення принципів Кодексу етики, приймають рішення щодо дисциплінарних заходів, аналізують потенційні зони комплаєнс-ризиків та обговорюють запобіжні заходи.
<emphasis>МОНІТОРИНГ АТМОСФЕРНОГО ПОВІТРЯ</emphasis>
У 2017-2018 роках на підприємствах Метінвесту в Кривому Розі впроваджені автоматизовані системи екологічного моніторингу (АСЕМ): на КРМЗ, ЦГЗК, Північному ГЗК (ПівнГЗК) і ІнГЗК. АСЕМ безперервно моніторитимуть повітря на територіях підприємств і допоможуть своєчасно реагувати, якщо допустимі норми викидів будуть перевищені. Зараз проводиться безперервний моніторинг метеофакторів і показників вмісту в повітрі діоксиду азоту, сірчистого ангідриду, оксиду вуглецю, пилу. Поки дані з АСЕМ надходять на спеціальний мережевий ресурс, доступ до якого є у природоохоронної служби підприємства. Формат публічного доступу до цієї інформації обговорюється з представниками громадськості Кривого Рогу.
У 2018 році на Маріупольському ремонтно-механічному заводі (МРМЗ) впроваджено роздільний збір побутових відходів і передано на переробку близько семи тонн макулатури, півтонни ПЕТ-пляшок і 490 одиниць відпрацьованої офісної і побутової техніки.
У 2001 році з ініціативи ІнГЗК створено ландшафтний заказник «Візирка». Його мета – збереження і відновлення трансформованих природних ландшафтів, а також біологічного різноманіття Криворіжжя. Заказник перебуває під опікою ІнГЗК. Землі заказника – це відпрацьовані кар'єри, де утворився штучний гірничо-озерний ландшафт із вторинними екосистемами. За час «шефства» комбінату тут вдалося провести біологічну рекультивацію земель, значно поліпшити стан водойм і підвищити родючість ґрунтів. Тваринний світ заказника поповнився більш як 100 видами – частину з них занесено до Червоних книг Дніпропетровської області та України, а також до Червоного списку Європи. З ініціативи ІнГЗК ми розробили рекомендації з облаштування заповідних територій та облаштували рекреаційну зону на третьому кар'єрі-озері заказника.  У 2018 році в озеро третього кар'єру «Візирка» випущено 600 кілограмів малька білого амура, а також на територію заказника привезено 200 фазанів. 
Наприкінці 2018 року ми завершили реалізацію П'ятирічної програми з удосконалення системи охорони праці, промислової безпеки і охорони довкілля. Ця програма охоплювала 16 напрямів і стала основою для побудови системи управління питаннями ОП, ПБ і охорони навколишнього середовища (ОНС) у Групі. Зараз у Метінвесті розробляють програму з ОП і ПБ, яку спрямовано на підвищення ефективності цієї системи. Один з основних напрямів програми – це забезпечення безпеки виробничих процесів, вирішальну роль у яких відіграють керівники підприємств. Саме вони забезпечують наявність необхідних засобів контролю, розуміння ризиків співробітниками, а також їх залучення до створення безпечніших умов праці.  
У 2017-2018 роках на підприємствах Групи Метінвест сталося 174 випадки виробничого травматизму. Найчастіше співробітники отримували травми, пов'язані з падінням під час пересування територією підприємств, з впливом рухомих та обертових механізмів, з падінням на них різних предметів, з падінням працівників з висоти, а також впливом на них гарячих поверхонь. На жаль, на виробничих підприємствах не вдалося уникнути випадків смертельного травматизму. Всі інциденти було ретельно розслідувано за участю вищого керівництва, а за результатами розслідувань ми розробили і виконуємо заходи із запобігання таким випадкам у майбутньому. У 2018 році на «Азовсталі» стався випадок з груповим смертельним наслідком: у одному з бункерів доменного цеху через нестачу кисню в замкнутому просторі загинуло два працівники. Щоб не допустити подібних інцидентів у майбутньому, за результатами розслідування були придбані багатоканальні газоаналізатори, які нині застосовують під час проведення таких робіт. Деякі роботи на виробничих підприємствах Групи Метінвест виконують підрядні організації. Для їхніх співробітників діють такі ж правила безпеки і охорони праці, як і для співробітників Метінвесту. На жаль, через відтік персоналу в останні декілька років рівень загальної кваліфікації співробітників у підрядників знизився, а рівень виробничого травматизму зріс. Тому ми серйозно підходимо до навчання співробітників підрядних організацій, перевірки їх кваліфікації та контролю виконання робіт.  
Метінвест-Інжиніринг реалізовує ключові проекти Технологічної стратегії 2030. Щоб виключити травматизм робітників підрядних організацій, ми розробили низку запобіжних заходів. Для кожного проекту оцінюють ризики ОП та ПБ відповідно до міжнародних методик, а також розробляються заходи з мінімізації виявлених ризиків. Це допомагає підвищити безпеку проекту та етапі будівництва та експлуатації об'єкту. Для формування у підрядників стійких навичок безпечної роботи, Метінвест-Інжиніринг проводить «СТОП-години» – розширені робочі збори за тематикою, пов'язаною з безпекою праці. На час «СТОП-годин» роботи на будівельних майданчиках зупиняють на 1 годину. Щоб контролювати дотримання вимог ОП та ПБ на будмайданчику, ми щоденно проводимо комплексні та цільові аудити безпеки. За результатами роботи за рік ми нагороджуємо лідерів з питань охорони праці: в 2018 році почесними грамотами та подарунковими сертифікатами відзначено 11 підрядників.  
У 2017-2018 роках Група Метінвест продовжила реалізацію проектів з профілактики серцево-судинних захворювань. Співробітники, які досягли віку 45 років, проходять поглиблений медогляд. У результаті кількість захворювань з тимчасовою втратою працездатності через серцево-судинну патологію на 100 працюючих знизилася з 6 у 2016 році до 3-4 у 2018 році. Завдяки ініціативам із запобігання раптовій смерті на виробництві кількість смертельних випадків у 2018 році скоротилася більш ніж у п'ять разів порівняно з 2014 роком. 
Протягом звітного періоду одним із викликів для Групи Метінвест стала втрата контролю над деякими підприємствами через конфлікт на сході України, внаслідок чого в 2017 році кількість персоналу скоротилася приблизно на 20%. Для підтримки співробітників підприємств із непідконтрольної території ми відкрили в Маріуполі «Центр із працевлаштування для співробітників з окупованих територій». За допомогою Центру люди могли переїхати, знайти житло та продовжити роботу на підприємствах Метінвесту. Збільшення відтоку персоналу робітничих професій з українських підприємств стало ще одним викликом для Метінвесту. Основна причина – це активізація трудової міграції українців до країн Європи. Як наслідок сформувався дефіцит кваліфікованих зварювальників, слюсарів, електромонтерів, електромеханіків та інших фахівців, які виконують обслуговування й ремонт обладнання. Це призвело до зниження ефективності деяких виробничих процесів. 
З 2011 року в Групі Метінвест діє програма розвитку кадрового резерву – система підготовки кандидатів серед співробітників на керівні посади. Програма дозволяє виявляти найбільш талановитих співробітників і дає їм можливість розвиватися. З одного боку, система ротацій дозволяє ефективно закривати управлінські позиції внутрішніми кандидатами й утримувати менеджерів, а з іншого боку – дає співробітникам можливість отримувати професійний та управлінський досвід, а також зростати всередині Групи. Закриття вакантних керівних позицій відбувається на відкритих внутрішніх конкурсах. Спочатку конкурси проводили лише для керівників найвищої ланки, але з 2017 року діють і для начальників цехів, дирекцій, відділів, а також головних спеціалістів.
Протягом звітного періоду зміна політики винагородження співробітників Метінвесту стала одним із дієвих способів вирішення проблеми відтоку персоналу. Політику спрямовано на те, щоб вивести рівень заробітної плати на конкурентний рівень зі Східною Європою за рахунок підвищення внутрішньої операційної ефективності. Ключовим елементом політики є диференційований підхід до винагородження персоналу. Ми підвищуємо заробітну плату залежно від кваліфікації співробітників, досвіду роботи, а також необхідного обсягу навчання для виконання функціональних обов'язків. Ми створили систему кар'єрних маршрутів за робітничими професіями, яка забезпечує співробітникам просування кар'єрними сходами, дозволяє приймати рішення про підвищення кваліфікації та управляти своїм доходом. Уже сьогодні основні кваліфіковані робітники та технологи в Метінвесті отримують зарплату на рівні Східної Європи – від $ 1 000 до $ 1 300 на місяць. Ми мотивуємо персонал до пошуку ідей, від яких має бути економічний ефект для Метінвесту. Співробітники беруть участь у програмах безперервного вдосконалення й можуть отримати додаткову винагороду за пропозиції.  
Один із факторів, який впливає на привабливість Метінвесту та утримання персоналу, – це стан і безпека робочих місць, території підприємств, якість місць загального користування. Починаючи з 2012 року, в рамках програми «Робочий побут», Метінвест системно працює над поліпшенням роздягалень, лазень, вбиралень, кімнат для зборів і прийому їжі. У 2017-2018 роках на розвиток цієї сфери виділено понад $ 9 млн. Метінвест оновлює підхід до надання соціальних пільг співробітникам. Протягом звітного періоду на 6 підприємствах Групи Метінвест (ІнГЗК, ПівнГЗК, ЦГЗК, КРМЗ, «Азовсталь» і Метінвест-Промсервіс), а також на СП «Запоріжсталь» запущено проект «Індивідуальний соціальний пакет «Мій вибір». У рамках проекту кожен співробітник може сформувати персональний набір соціальних благ на рік. Всього Індивідуальний соцпакет охоплює 54 види благ. Перелік пільг формують спираючись на опитування співробітників підприємств. 
Протягом звітного періоду ми продовжили реалізовувати програми навчання для начальників цехів і майстрів підприємств – тренінги з базових управлінських навичок у рамках програми «ДНК менеджменту» і спеціалізованих програм Корпоративного університету. У 2017 році для підготовки майстрів і начальників цехів ми запровадили «практики регулярного менеджменту» – опис базових принципів поведінки начальника для виконання своїх обов'язків  на виробництві. 
Для підвищення привабливості професій і якості знань випускників навчальних закладів, Метінвест впроваджує дуальну освіту й професійні стандарти, на засадах яких Міністерство освіти та науки України розробляє програми навчання. У 2017 році на базі ММК ім. Ілліча та Маріупольського вищого металургійного професійного училища стартувало навчання групи прокатників за чотирма професіями (оператор поста керування станом гарячої прокатки, оператор поста керування станом холодного прокату, слюсар-ремонтник, стропальник). У 2018 році до проекту підключилися ПівнГЗК і СП «Запоріжсталь» з трьома профільними ліцеями. 90 учнів за 10 професіями почали навчатися в новому форматі. 
Важливу роль у взаємодії зі співробітниками відіграють  внутрішні комунікації. 2017-2018 роки стали періодом  активної трансформації каналів внутрішніх комунікацій Метінвесту. Метою цього процесу є підвищення якості інформування співробітників про ключові процеси й завдання, а також створення ефективної системи зворотного зв'язку. У 2017 році Група Метінвест оновила стратегію розвитку внутрішніх комунікацій та визначила ключові напрями для подальшого розвитку:
<emphasis>ВНУТРІШНІ КОМУНІКАЦІЇ</emphasis>
— особисті зустрічі керівництва з персоналом
— електронні канали: внутрішній портал, email-розсилки
— зворотний зв'язок співробітників 
— нові канали комунікацій: відеоканал, мобільний додаток.</body>
