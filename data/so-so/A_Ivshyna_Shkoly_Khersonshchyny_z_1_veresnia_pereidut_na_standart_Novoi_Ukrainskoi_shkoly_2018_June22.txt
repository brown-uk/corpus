<id>A</id>
<author_surname>Івшина</author_surname>
<author_name>Лариса</author_name>
<title>Школи Херсонщини з 1 вересня перейдуть на стандарт Нової української школи</title>
<publ_in>Газета Постфактум - Херсон</publ_in>
<url>https://postfactum.ks.ua/2018/01/31/%d1%88%d0%ba%d0%be%d0%bb%d0%b8-%d1%85%d0%b5%d1%80%d1%81%d0%be%d0%bd%d1%89%d0%b8%d0%bd%d0%b8-%d0%b7-1-%d0%b2%d0%b5%d1%80%d0%b5%d1%81%d0%bd%d1%8f-%d0%bf%d0%b5%d1%80%d0%b5%d0%b9%d0%b4%d1%83%d1%82%d1%8c.html</url>
<publ_part></publ_part>
<publ_place></publ_place>
<publisher></publisher>
<year>2018</year>
<pages></pages>
<length>244</length>
<alt_orth>0</alt_orth>
<errors>підростаюче - що підростає; у свою чергу - своєю чергою;</errors>
<comments></comments>
<body>30 січня 2018 року за підтримки U-LEAD та Центру розвитку місцевого самоврядування відбувся семінар-тренінг для представників методичних служб, відділів освіти ОТГ з теми «Реформа системи освіти в межах Концепції нової української школи». На заході були присутні представники об’єднаних територіальних громад області, а модератором семінару була експерт з впровадження муніципальних послуг Херсонського відокремленого підрозділу Установи «Центр розвитку місцевого самоврядування» Оксана Гуцоляк.
Так, перед представниками ОТГ виступив начальник Департаменту освіти, науки та молоді Євген Криницький, який наголосив на тому, що усі школи з 1 вересня перейдуть на стандарт Нової української школи.
«Коли ми говоримо про якість знань – ми говоримо про зміст освіти, – досить влучно сказав Євген Анатолійович. – «Тому що саме від нас залежить майбутнє підростаючого покоління».
З питання розвитку людського капіталу Херсонщини виступив директор обласного центру перепідготовки та підвищення кваліфікації працівників органів державної влади Сергій Білорусов.
Надважливим на сьогодні є питання особливості забезпечення функціонування і розвитку закладів системи освіти ОТГ та чинники ефективного управління освітою ОТГ, відповіді на які допомагала знайти методист Херсонського регіонального центру оцінювання якості освіти, кандидат педагогічних наук, доцент Людмила Назаренко. Вона роз’яснила учасникам заходу роботу як директора опорного закладу, який повинен бути менеджером у справі управління закладом, так і роботу відділу освіти як консультативно-методичного органу.
У свою чергу директор Херсонського регіонального центру оцінювання якості освіти Максим Кирпенко ознайомив присутніх з особливістю проведення ЗНО у 2018 році та з системою забезпечення якості освіти у сучасному суспільстві.
Також на семінарі порушувалось питання створення опорних шкіл в ОТГ, з алгоритмом якого ознайомила Оксана Гуцоляк.</body>
