
<b>Оновлену версію міського сайту «Портал харків'янина» запустили сьогодні, 12 липня, в Харкові.</b>
Про це повідомив директор Департаменту у справах сім'ї, молоді та спорту Олексій Чубаров.
«Під час редизайну сайту ми враховували думки харків'ян. Жителі міста і користувачі сайту подали нам близько 80 зауважень, і практично всі вони були враховані. Тепер цей сайт повинен стати більш зручним і простим у використанні. Це, зокрема, стосується реєстрації, змісту і голосувань», - зазначив Олексій Чубаров. 
За словами проектного менеджера «Порталу харків'янина» Андрія Джміля, тепер для входу в особистий кабінет на сайті не потрібна реєстрація і паролі.
«"Портал харків'янина" - це перший міський портал в Україні, де є можливість входити в особистий кабінет без паролів. Ми розширили для користувачів варіанти входу - тепер можна зайти через електронну пошту, за допомогою тимчасового пароля або через систему <foreign>BankID</foreign>», - повідомив Андрій Джміль. 
Він також зазначив, що в новій версії сайту розробники значно спростили систему голосування за проекти в рамках реалізації бюджету участі - тепер замість 12 необхідних раніше дій користувачам потрібно виконати всього три.
«Для користувачів, які не мають особистого кабінету, але хочуть висловити свою думку і проголосувати за ініціативу, автоматично створюється особистий кабінет, і на пошту приходить тимчасовий пароль. Також тепер на порталі є можливість за допомогою фільтра вибирати конкретні ініціативи за районами, категоріями, тематикою та сумою бюджету. Таким чином, харків'яни зможуть сегментувати, вибирати і голосувати за ті проекти, які їм найбільш цікаві», - підкреслив менеджер сайту.

