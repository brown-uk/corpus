<id>A</id>
<author_surname></author_surname>
<author_name></author_name>
<title>Харків'ян просять повідомляти про аварійні рекламні конструкції</title>
<publ_in>Офіційний сайт Харківської міської ради, міського голови, виконавчого комітету</publ_in>
<url>https://www.city.kharkov.ua/uk/news/kharkivyan-prosyat-povidomlyati-pro-avariyni-reklamni-konstruktsii-44755.html</url>
<publ_part></publ_part>
<publ_place></publ_place>
<publisher></publisher>
<year>2020</year>
<pages></pages>
<length>212</length>
<alt_orth>0</alt_orth>
<errors></errors>
<comments>У тексті вжиті дефіси замість тире</comments>
<body><b>У Департаменті контролю міської ради слідкують за дотриманням правил розміщення зовнішньої реклами.</b>
Як повідомили у департаменті, на час карантину перевірки заборонені, але після його завершення - їх відновлять. Працівники міськради все одно стежать за дотриманням правил розміщення зовнішньої реклами та просять харків'ян повідомляти про аварійні конструкції. 
Як пояснив начальник відділу реклами Департаменту контролю Віталій Нікулін, якщо городяни бачать, що рекламна конструкція знаходиться в незадовільному стані, можна повідомити про це у відділ за тел.: 725-25-35.
«Візьмемо звичайний білборд 3 на 6 м. Наприклад, якщо ми виявляємо, що рекламне поле розірване, папір, припустимо, пошкоджений, то складаємо протокол про адміністративне правопорушення. Далі направляємо його в міську адміністративну комісію, і на власника накладається штраф від 850 до 1700 грн», - зазначив начальник відділу. 
До карантину щодо порушників вже було складено 150 адміністративних протоколів, торік - 350 протоколів на суму понад 500 тис. грн. Ці кошти спрямовуються до міського бюджету. 
Також Віталій Нікулін повідомив, що після карантину для подачі документів на розміщення реклами підприємці можуть звертатися до будь-якого з міських центрів надання адміністративних послуг. Також можна проконсультуватися в Центрі надання адміністративних послуг на Гімназійній набережній, 26 (щодня по буднях з 9:00 до 12:00). Консультант розповість про процедуру подачі документів, допоможе в їх оформленні. Після консультації можна відразу і подати документи.</body>
