У Вінниці апеляційний суд виніс рішення, яким дозволив учаснику АТО з Тростянецького району подати документи на спадщину. З'ясували, що мама чоловіка померла, коли він проходив службу на Сході. Тому позивач не мав можливості подати документи на спадщину у відведений законом термін.Про це повідомляє прес-служба Вінницького апеляційного суду. Колегія суддів визначила позивачу додатковий строк для подання заяви про прийняття спадщини після матері: земельної ділянки (паю) та будинку з господарчими спорудами. Водночас установила: районний суд безпідставно відмовив чоловіку в задоволенні його позову. Своє рішення той мотивував тим, що він не довів наявність об`єктивних, непереборних та поважних причин, які перешкоджали протягом двох років з дня закінчення обставин, що були ймовірною перешкодою, а саме з 13 травня 2016 року, звернутися до нотаріуса із заявою про прийняття спадщини. Тобто, військову службу в зоні АТО суд першої інстанції не розцінив як важливу підставу невчасного подання документа.Апеляційний суд із таким висновком не погодився, адже старший офіцер відділення запасу і кадрів із березня 2015-ого року по квітень 2016-ого проходив військову службу по частковій мобілізації. Це підтверджує довідка Тростянецького об'єднаного військового комісаріату. Матір же чоловіка померла у серпні 2015-ого.ВАС у своїй постанові роз'яснив, що за позовом спадкоємця, який пропустив шестимісячний строк для прийняття спадщини з поважної причини, суд може визначити йому додатковий строк, достатній для подання ним заяви про прийняття спадщини.Поважними підставами пропуску строку визнаються, зокрема, тривала хвороба спадкоємців, велика відстань між місцем постійного проживання спадкоємців і місцем знаходження спадкового майна, складні умови праці, які, зокрема, пов'язані з тривалими відрядженнями, в тому числі закордонними, перебування спадкоємців на строковій службі у складі Збройних сил України, необізнаність спадкоємців про наявність заповіту тощо. Втім, суд першої інстанції належної уваги на це не звернув.