<id>H</id>
<author_surname_1>Крупська</author_surname_1>
<author_name_1>Л. П.</author_name_1>
<author_surname_2>Тимченко</author_surname_2>
<author_name_2>І. Є.</author_name_2>
<author_surname_3>Чорна</author_surname_3>
<author_name_3>Т. І.</author_name_3>
<title>Економіка</title>
<publ_in></publ_in>
<url></url>
<publ_part></publ_part>
<publ_place>Харків</publ_place>
<publisher>Видавництво "Ранок"</publisher>
<year>2011</year>
<pages>288</pages>
<length>1129</length>
<alt_orth>0</alt_orth>
<errors>Батіст - Батист; Більше того - Ба більше; існуючі - наявні; </errors>
<comments></comments>
<body>Історія підприємництва починається від середніх віків. Перші купці, ремісники, торговці вже були підприємцями початківцями. Підприємництво зародилося ще в Київській Русі у формі торгівлі і промислів. Першими підприємцями в Україні можна вважати дрібних торговців і купців. Пізніше, в XVII— XVIII ст. створюється мануфактура, бурхливо розвиваються гірнича, суконна, полотняна промисловість. На початку XX ст. підприємництво на території України стає масовим явищем, розвивається ринок робочої сили, відкриваються акціонерні банки, великі промислові й торговельні об’єднання. Проте у 20—30-ті рр. XX ст. у роки радянської влади були націоналізовані всі великі підприємства та майно підприємців, а вільна підприємницька діяльність не заохочувалася державою. Тільки у 90-ті рр. XX ст. зі здобуттям Україною державної незалежності були відновлені в правах усі форми власності та підприємницька діяльність. 
Що ж слід розуміти під поняттями «підприємництво» і «підприємець»? Ці поняття вперше вжив англійський економіст <i>Річард Кантильйон</i> (1680—1734 рр.), за визначенням якого підприємець — це людина, яка на свій страх і ризик спрямована до ринкового обміну з метою отримання прибутку. 
Підприємець, на думку <i>Адама Сміта</i> (1723—1790 рр.) та <i>Давида Рикардо</i> (1772—1823 рр.), як власник капіталу заради реалізації певної комерційної ідеї та отримання прибутку йде на ризик, компенсацією якого і є підприємницький прибуток. Цікавою є думка про те, що підприємець — це людина, яка планує, контролює, організовує і володіє підприємством. Тож використовуючи сучасні поняття, можна сказати, що в підприємцеві вбачали особу, яка поєднує в собі функції власника капіталу і функції управління цим капіталом. 
Пізніше відомий французький економіст <i>Жан Батіст Сей</i> (1767—1832 рр.) дав оригінальне тлумачення суті підприємця: це економічний агент, який, комбінуючи фактори виробництва (земля, праця, капітал), «перетягує» ресурси зі сфери низької продуктивності і прибутковості до галузей, у яких вони можуть дати найбільший результат (прибуток, дохід). Більше того, він указував на активний, інноваційний характер підприємництва, пов’язаний не лише з пошуком, але і з необхідністю створення нових факторів виробництва. 
Лише на межі XIX—XX ст. починається усвідомлення значення і ролі підприємництва. Французький економіст <i>Андре Маршалл</i> (1907—1968 рр.) першим додав до згаданих вище трьох факторів виробництва четвертий фактор — організацію. Від того часу поняття підприємництва розширюється, як власне і функції, що йому надаються. 
Значний внесок у теорію підприємництва зробив відомий американський вчений <i>Пітер Друкер</i> (1909—2005 рр.). На його думку, під підприємцем слід розуміти людину, яка відкриває свій власний, новий бізнес, створює новий ринок, формує нових покупців. 
Тож які можна зробити висновки з наведених економічних учень? Ось вони: 
1. Підприємець — це власник капіталу, його керівник, що часто поєднує функції власника з особистою продуктивною працею. 
2. Мотивом підприємницької діяльності є отримання прибутку шляхом виробництва економічних благ і їх реалізації з урахуванням попиту на них. 
3. Підприємець бере на себе всі види ризиків, які можуть виникнути в процесі виробничої діяльності. 
4. Підприємницька діяльність — це інноваційна діяльність. Підприємці привносять на ринок нові товари або послуги, відкривають нові ресурси (або використовують старі на новий лад), сприяють розвитку нових технологій, відкривають нові ринки, реорганізовують існуючі підприємства. 
Таким чином, підприємець виконує чотири функції, властиві саме цьому виду діяльності: ресурсну, управлінську, інноваційну, ризикову. 
<i>Ресурсна функція</i> полягає у тому, що підприємець бере на себе ініціативу поєднання ресурсів у процесі виробництва товару чи надання послуги, організовує виробництво, розподіляє засоби виробництва і трудову діяльність.
<i>Управлінська функція</i> підприємця полягає у прийнятті управлінських рішень на всіх стадіях виробничої та збутової діяльності, здійснення організації, планування, мотивації та контролю виробництва. 
<i>Інноваційна функція</i> передбачає здійснення інновацій (нововведень), освоєння нової продукції, нових технологій та нових форм організації виробництва і праці, пошук нових ринків збуту, нових засобів задоволення потреб споживача, перехід від традиційних до нових форм господарювання, які не мають аналогів у господарській діяльності. 
<i>Ризикова функція</i> полягає в необхідності прийняття рішень, які спрямовані на досягнення успіху, але не гарантують його через невизначеність та мінливість економічної ситуації. Підприємець ризикує не лише своєю власністю, вкладеними коштами, а й своєю працею, часом, діловою репутацією. 
Щоб успішно здійснювати підприємницьку діяльність, підприємцю необхідно знати законодавство, яке регулює цю діяльність у країні. У Господарському Кодексі України зазначається, що «<i>підприємницька діяльність (підприємництво) </i> — це систематична, на власний ризик діяльність по виробництву товарів, послуг із метою отримання прибутку, яка здійснюється фізичними та юридичними особами, зареєстрованими у порядку, встановленому законодавством». 
Підприємця з-поміж решти людей вирізняє три особливості: прагнення до незалежності, підвищене прагнення до досягнення мети і схильність до ризику. Підприємці — це люди, що живуть за принципом «можеш — зроби». Психологи стверджують, що підприємці готові взяти на себе відповідальність за допущені помилки, так само як і винагороду за досягнуті успіхи. Вони ніколи не ставляться до невдачі як до фіналу, а лише як до набутого досвіду, на якому ґрунтуватиметься подальший успіх. 
Дійсно, характер підприємницької діяльності висуває певні вимоги до особистості підприємця. Тому підприємець повинен мати не лише бажання або схильність до підприємництва, а й певні ділові якості й риси характеру, а саме: впевненість у собі, уміння ризикувати, рішучість і сміливість, уміння знаходити нестандартні рішення та оцінювати перспективність нових ідей. 
Багато людей вважають, що єдиною метою підприємця є отримання прибутку, але це не так. Відомий американський економіст <i>Йозеф Шумпетер</i> (1883—1950 рр.) стверджував, що підприємець — це людина особливого складу. Прибуток для нього є лише символом успіху. Найголовніше — стати на незвіданий шлях, далекий від усталених рішень. 
Дослідження вчених-соціологів свідчать, що на першому місці серед мотивів діяльності підприємців опинилися можливість діяти самостійно, бажання проявити власні здібності та займатися улюбленою справою, і лише потім — отримання прибутку. 
У підприємницькій діяльності поєднуються приватний та суспільний інтереси. Підприємець передусім реалізує свій особистий, приватний інтерес. Він організовує власну справу таким чином, щоб отримати від неї найбільшу вигоду. У гонитві за максимальною вигодою підприємець може заощаджувати на умовах праці своїх службовців, забруднювати навколишнє середовище, зловживати рекламою тощо. 
Однак роль бізнесу не завжди зводиться до заробляння грошей. Прибуток для підприємства — це як кисень для людини. Але якщо вона думатиме тільки про дихання, то чимало втратить. Бізнес повинен мати ще якусь мету, окрім прибутку. Прибуток не самоціль, а засіб зробити щось корисне для інших. Підприємці в сучасних умовах мають більш активно залучатися до розв’язання проблем, які постають перед країною та світом, бути більш соціально відповідальними. 
Для прикладу наведемо той факт, що Білл Гейтс, засновник корпорації «Майкрософт», статок якого оцінюється в 57 млрд дол., значну частину коштів вирішив віддати на благодійність і потреби корпорації. Він заснував благодійний фонд, який фінансує програму «Глобальні бібліотеки». У 2009 р. в межах програми «Бібліоміст» фонд надав Українській бібліотечній асоціації грант у 25 млн дол. на створення в бібліотеках комп’ютерних класів та забезпечення їх безкоштовним доступом до Інтернету. І вчинок Білла Гейтса далеко не поодинокий. Наприклад, Фонд Рената Ахметова «Розвиток України» підтримує перший національний інтернет-портал <foreign>Sirotstvy.net</foreigh>, на якому розміщена інформація для потенційних батьків про українських дітей, які потребують усиновлення. 
Така й подібна до неї діяльність називається соціальною відповідальністю бізнесу, або, як кажуть у Європі, корпоративною соціальною відповідальністю. 
<i>Відповідь.</i> Дійсно, нерідко ці поняття збігаються, оскільки насправді підприємці-новатори на початку своєї справи виконують і функцію менеджерів. Крім цього, чимало менеджерів стали власниками або співзасновниками керованих ними підприємств. Але в цілому це твердження не є коректним, адже один із них — власник, а інший — управлінець, до функцій якого входить організація діяльності підприємства.
</body>