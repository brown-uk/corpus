Фундаментальні теоретичні положення методу геоекологічного аналізу висвітлено у працях І. П. Ковальчука, О. М. Адаменка, Г. І. Денисика, М. Д. Гродзинського, А. Г. Ісаченка, А. В. Мельника, Я. Б. Олійника, Г. І. Рудька, В. М. Самойленка, П. Г. Шищенка та інших учених.

Концептуальні основи еколого-географічних досліджень закладені Л. Г. Руденком, І. О. Горленко, Л. М. Шевченком, В. А. Барановським у праці «Еколого-географічні дослідження території України», в якій розглянуто такі основні дефініції еколого-географічних досліджень, як «еколого-географічна ситуація», «еколого-географічна проблема»; виконано аналіз складових еколого-графічної ситуації в України, подано типологію еколого-географічних проблем, зазначено напрями екологічно обґрунтованої стратегії розвитку регіонів і викладено положення організації державної екологічної інформаційної системи (ДЕІС).

Геоекологічний підхід у дослідженні геосистем спрямований на реалізацію низки прикладних аспектів, зокрема: дослідження мінливості і стійкості геосистем до зовнішніх впливів; прогноз ризиків прояву екологічних катастроф, зумовлених природними і техногенними причинами; обґрунтування ощадливого природокористування з урахуванням ресурсних можливостей території; розробка еколого-географічних основ раціональної організації території з урахуванням комфортності природних умов життєдіяльності населення тощо.

Геоекологічний аналіз – це не тільки поділ об’єкта дослідження на складові компоненти, а й наукове дослідження геоекологічного стану інтегративної геоекосистеми «суспільство-природа» з метою її оптимізації, що є актуальним напрямом сучасної конструктивної географії, який базується на поєднанні системного, географічного та екологічного підходів. Теоретичним фундаментом геоекологічного аналізу є вчення про взаємозв’язки та взаємодії компонентів природного комплексу один з одним і з конкретними видами природокористування, методологія регіонального проектування. Геоекологічний аналіз розуміють як цілісну концепцію, як метод дослідження впливу складу сутнісно-атрибутивних якостей та ознак на стан досліджуваного об’єкта для пізнання генезису, функціонування, структури, організації та перетворення ландшафту, отримання щодо нього нових знань.

Геоекологічний аналіз не вичерпується вивченням властивостей геосистеми як природно-історичного тіла. Його природною складовою є аналіз геосистем як об’єкта господарського використання та впливу, оцінки ступеня, його антропогенної перетвореності, стійкості, надійності і функціонування, сформованих у процесі природокористування ландшафтно-технічних систем, обґрунтування рішень на відповідній стадії проектування. Сутність геоекологічного аналізу полягає у пізнанні та вивченні взаємодії, взаємозалежності всіх компонентів геосистеми, просторової організації ландшафтів (у нашому випадку річково-басейнових систем), захищеності чи вразливості від місця до місця, залежно від територіального поєднання природи – населення – господарства з метою оптимізації природокористування, проектування природно-технічних систем та господарського облаштування регіонів з найменшими втратами для природного середовища і людського суспільства.

Концептуальний аспект геоекологічних досліджень природокористування розкривається через кількісні та якісні показники стану природного середовища та його окремих компонентів, що складаються з взаємопов’язаних функціональних підсистем «природа» - «природокористування» - «господар».

Методологічною основою геоекологічного аналізу слугує сукупність системного, ландшафтного, геоекологічного, ландшафтно-екологічного, історичного, соціально-економічного, а також ландшафтно-типологічного наукових підходів до оптимізації. Як головний методологічний принцип формування уявлення про геоекологічний аналіз використовують системний підхід, який полягає в тому, що об’єкт дослідження розглядають як полігеокомпонентну природну систему, складовими якої є: певна множина елементів природного походження, що відповідають деякій змінній властивості реального об’єкта; існуючі зв’язки між властивостями об’єкта; множина зв’язків між властивостями об’єкта та навколишнім середовищем, що зумовлюють прояв природи у таких якостях і через такі функції, які без взаємодії елементів були б неможливими. Власне у межах річкового басейну функціонує взаємопов’язана система природних компонентів, підсистем і геосистем меншого розміру (наприклад, басейнових систем нижчих рангів), об’єднана в одне ціле як розвитком у тих самих орфографічних межах, так і потоками енергії та речовин, що визначають наявність прямих і зворотних зв’язків та ієрархії керованих систем. Наприклад, порушення структури геосистеми (вирубування лісів, на схилах) спровокує посилення транзитної денудації, збільшення водності потоку, активізацію морфодинамічних процесів на схилах і, відповідно, зміни у функціонуванні геосистеми.

Історично склалося так, що у дослідженнях геосистем застосовують такі наукові підходи (ландшафтний та екологічний) які є ключовими і в геоекологічному аналізі. Для ландшафтно-екологічного підходу характерне уявлення простору як сукупності територіальних одиниць, у межах яких компоненти природного середовища (геокомпоненти) протягом тривалого розвитку пристосувалися один до одного, взаємодіють як єдине ціле і цілісно реагують на антропогенні впливи. Ознакою ландшафтного підходу є положення про ієрархічність ландшафтно-територіальної структури. Головний об’єкт дослідження цього підходу – це територіальні одиниці – геосистеми як інтегральні системи. Геосистеми – це складні земні утворення, що займають певний простір, у межах якого окремі елементи (підсистеми) природи перебувають у системному взаємозв’язку та як певна цілісність взаємодіють із сусідніми геосистемами і біосферою загалом. Власне річкові басейни ми розглядаємо як особливі регіональні природні географічні термодинамічні геосистеми.

Різновидом системного підходу є екологічний підхід, сутність якого полягає у вивченні живих об’єктів, насамперед, людини, з позицій їх взаємовідносин з навколишнім середовищем. Це дає змогу встановити негативні для людини зміни середовища та завчасно передбачити заходи з їх нейтралізації і пом’якшення наслідків впливу на РБС. Такий підхід є базовим, у його межах предмети та явища об’єктивної реальності розглядають як середовище життєдіяльності того чи іншого суб’єкта, тобто як сукупність умов, що визначають його стан і загалом можливість існування, що передбачає біоцентризм та антропоцентризм досліджень і заходів, які розробляють. Антропоцентричний підхід реалізують під час екологічної оцінки змінних станів ландшафту стосовно людини, біоцентричний – базується на аналізі взаємодії абіотичних та біотичних компонентів ландшафту, що визначають стан його біоти.

Розуміння та дослідження геосистеми як поліструктурної екосистеми – центральна методологічна установка ландшафтно-екологічного підходу. Увагу акцентують на процесному, функціональному аналізі геосистеми не вище регіонального просторового рівня та характеристиці впливу на природні системи зовнішніх, передусім антропічних, факторів і акцентування на проблемах діяльності людини у процесі використання природного середовища і природних ресурсів.
