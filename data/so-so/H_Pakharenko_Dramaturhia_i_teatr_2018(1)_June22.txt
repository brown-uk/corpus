<id>H</id>
<author_surname>Пахаренко</author_surname>
<author_name>Василь</author_name>
<title>Драматургія і театр</title>
<publ_in>Українська література 10 клас</publ_in>
<url></url>
<publ_part></publ_part>
<publ_place>Київ</publ_place>
<publisher>Грамота</publisher>
<year>2018</year>
<pages>54-55</pages>
<length>623</length>
<alt_orth>0</alt_orth>
<errors>фойє - фоє</errors>
<comments></comments>
<body><emphasis>Театральне мистецтво (глядацький практикум)</emphasis>. Зі світом театру ви ознайомлювалися на уроках української та зарубіжної літератур у попередніх класах. Пригадайте найважливіше. 
Слово <i>театр</i> походить від старогрецького «театрон», що спочатку означало «місце для видовищ», а згодом — «видовище», «спектакль», «дійство». Тому й нині це слово має подвійне значення — «вид мистецтва та будівля, установа, яка здійснює вистави». <emphasis>Театральне мистецтво</emphasis> — це художнє відображення й осягнення життя за допомогою сценічної дії акторів перед глядачами. Цей вид мистецтва зародився в глибоку давнину — з первісних обрядів, тотемних танців, з копіювання повадок тварин. Майже в усіх народів світу існували свої фольклорні дійства. Основою театрального мистецтва є <emphasis>драма</emphasis> (від грецьк. <i>дія</i>). Це один з трьох основних родів літератури, мистецький твір, що розкриває явища життя через дії та розмови дійових осіб (діалоги, монологи, полілоги) і призначений для постановки на сцені. Характерні для епосу й лірики відступи тут заміняють <emphasis>ремарки</emphasis> — стислі авторські пояснення для акторів про місце, час дії, портрети персонажів тощо. П’єса (драма) розрахована всього лише на 2–3-годинну виставу на невеликій площі сцени. Отже, • кожна дія й висловлювання в ній значущі, • конфлікт напружений та розгортається динамічно. • Час, простір і дії обмежені й досить умовні. Своєрідна й • побудова цих творів. Перенесімося подумки до театру: дзвінок сповіщає про початок дійства, зміна декорацій означає нову дію (акт), поява на сцені нового виконавця — наступну яву (сцену), антракт підказує, що в подіях минув певний час. У п’єсі обмежені й можливості показати характери героїв. Основними зображально-виражальними засобами є • мова персонажів, а також • інтонація, паузи, жести, міміка. Для належного сприймання драматичного твору потрібна багата, жвава уява та фантазія. Особливо тоді, коли не дивишся п’єсу на сцені, а читаєш її. Тоді варто доуявити, подумки зіграти спектакль. Визначальні ознаки театрального мистецтва — <i>синтетичність і колективність</i>. Образи в театрі творяться через синтез (поєднання) різних видів мистецтва — літератури (п’єса), живопису, архітектури, скульптури (декорації), хореографії, вокалу, гри акторів. Авторами спектаклю є письменник-драматург, режисер, який керує театральним колективом, актори, а також художник-декоратор, композитор і музиканти, хористи, костюмери, гримери, освітлювачі, робітники сцени та ін. Чільні постаті театрального колективу — драматург, режисер, актори. <i>Драматург</i> своїм твором дає поштовх усьому театральному дійству, формує його суть. <i>Режисер</i> — співтворець спектаклю, адже він знаходить ефективні й оригінальні прийоми, щоб передати задум письменника. Режисер також може видозмінити, осучаснити, актуалізувати текст п’єси. А от наскільки ефективно й талановито будуть донесені до глядачів задуми драматурга та режисера, залежить від акторів, від їхнього володіння акторською майстерністю. А це — уміння перевтілюватися, правдиво, пізнаванно відтворювати життя, імпровізувати, володіти фантазією, мімікою, дикцією, інтонацією, рухами та ін. Наслідком злагодженої, талановитої творчої праці театрального колективу є встановлення емоційного контакту з глядачами, їхнє співпереживання дії на сцені, що увінчується катарсисом — духовним очищенням і просвітленням. У давні часи театральні дійства відбувалися на лоні природи чи сільському або міському майдані. Театри як будівлі з’явились у давньогрецькому світі. В основі такої споруди була округла чи прямокутна сцена, довкола якої уступами знаходилися місця для глядачів. Це — <i>амфітеатр</i> (від грецьк. <i>навколо</i>). Згодом театри стали ошатними великими критими будівлями. При зведенні театру особливого значення надають, окрім сцени, <i>глядацькій залі</i>. Вона зазвичай відокремлена від <i>авансцени</i> (відкритої частини сцени, що трохи виступає вперед) аркою. Розрізняють дві частини зали — партер і балкон. <i>Партер</i> (від фр. <i>по</i> і <i>земля</i>) — нижній поверх глядацької зали театру, де місця для глядачів розташовані перед сценою на її рівні чи трохи нижче. <i>Балкон</i> (чи <i>галерея</i>) — один або кілька рядів сидінь, піднятих на платформі в задній частині зали. Перший рівень галереї — <i>бельетаж</i> (від фр. <i>прекрасний поверх</i>), наступний рівень — <i>лоджія</i>, верхній найвіддаленіший від сцени ярус — <i>гальорка</i>. Під галереями по боках зали розміщені <i>ложі</i> (або <i>кабінети</i>) — окремі невеликі кімнатки з відкритою площею огляду. Ці глядацькі місця вважають найпрестижнішими в театрі. Перед початком вистави чи в антракті глядачі перебувають у <i>фойє</i> — просторому приміщенні біля глядацької зали.</body>
