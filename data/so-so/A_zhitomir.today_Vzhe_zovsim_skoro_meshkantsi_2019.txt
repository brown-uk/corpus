
У Житомирі 29 листопада в Gnatyuk Art Center пройшов семінар-презентація «Е-урядування в Житомирі: виклики та перспективи», під час якого презентували beta-версію Геоінформаційної системи міста. Про це повідомляє пресслужба Житомирської міської ради.
Офіційний геопортал міста покликаний відкрити онлайн-доступ зацікавленим користувачам до відповідної публічної інформації, а роботу виконавчих органів міської ради зробити більш прозорою, – розповів директор КУ «Агенція розвитку міста» міської ради Борис Пахолюк.
Геоінформаційну систему міста Житомир розроблено в рамках проєкту «Антикорупційна ініціатива Європейського Союзу в Україні (EUACI)», учасником якого з 2018 року є місто Житомир.
«Ще у липні 2018 року ми підписали меморандум з Антикорупційною Ініціативою Європейського Союзу (EUACI), у вересні того ж року його ратифікували депутати Житомирської міської ради і команда почала працювати над реалізацією цього проєкту. Сьогодні ми вже можемо презентувати перші результати. Наразі триває верифікація даних відповідними службами, але вже незабаром реєстр комунального майна, інвестиційна мапа, план зонування територій та інша корисна інформація стануть доступними для службовців міської ради, інвесторів та кожного житомирянина. Учасниками проєкту є лише 4 міста з усієї України, серед яких і Житомир. Дякую нашим європейським партнерам за підтримку цифрової трансформації українських міст. Це дуже важливо для нас! Сподіваюся, житомиряни оцінять!», - зазначив Житомирський міський голова Сергій Сухомлин. 
Завдяки геоінформаційній системі кожен бажаючий невдовзі зможе переглянути Генеральний план міста та план зонування територій, а також ознайомитися із інформацією щодо рекламних носіїв на розміщення яких надано дозвіл уповноважених органів, перевірити результативність впровадження  енергоефективних заходів в житомирських комунальних будівлях. Про показники видатків бюджету розвитку можна буде дізнатися у розділі «Бюджет на мапі». Геоінформаційна система Житомира містить детальну інформацію про різні сфери життя, користуватися якою громадяни зможуть у вільному доступі.
Також в рамках заходу було презентовано досвід інших міст щодо реалізації концепції «розумне місто» та обговорили питання розвитку електронних сервісів в Житомирі. 
<b>Довідково:</b>
Антикорупційна ініціатива Європейського Союзу в Україні (EUACI) – це найбільша програма технічної допомоги Україні з боку Європейського Союзу у сфері боротьби з корупцією. EUACI фінансується Європейським Союзом і співфінансується та впроваджується Данською агенцією з міжнародного розвитку (DANIDA) з червня 2017.
Місія Антикорупційної ініціативи – зменшення рівня корупції в державі, щоб сприяти демократичному та економічному розвитку України.
