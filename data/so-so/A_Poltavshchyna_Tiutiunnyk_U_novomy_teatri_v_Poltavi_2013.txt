
У Полтаві з’явиться новий театр
Учора в Будинку культури Полтавського турбомеханічного заводу відбулася прем’єра забороненої до постанови в театрі імені М. Гоголя прогресивної опери Дмитра Шостаковича «Антиформалистический раек, или Сталин жил, Сталин жив, Сталин будет жить?» Вистава зірвала аншлаг.
Нагадаємо: полтавський глядач мав побачити у квітні 4 нові постановки від театру імені М. Гоголя. Новопризначений художній керівник Олексій Коломійцев узявся за авангардну виставу «Антиформалістичний райок» Дмитра Шостаковича, мюзикл «Фемінізм по-українськи», оперету угорського композитора Імре Кальман «Баядера» та високу сучасну драму Віна Дельмар «Поступися місцем завтрашньому дню». Проте усі чотири вистави заборонили до показу. Директор театру Олексій Андрієнко назвав їх економічно невигідними. Конфлікт закінчився звільненням Олексія Коломійцева з посади художнього керівника. Тепер він працює у театрі режисером.
Після прем’єри «Антиформалістичного райка» у залі відбулося обговорення опери. Під час зібрання головний сценарист та постановник опери Олексій Коломійцев повідомив присутнім про те, що в Полтаві з’явиться новий театр.
Один з глядачів поставив запитання: «Ви хочете зробити краще, ніж в театрі імені М. Гоголя? Для чого цей протест?» Провокативними декому з полтавців видалися і листівки, які актори роздавали під час виступу. На це члени новоствореної трупи відповіли кожен по-своєму.
Олексій Коломійцев:
— Якщо ви побачили в усьому цьому протест, то я відповім так, як сказав свого часу Висоцький: «Дякую вам, шановний кореспонденте, що ви невірно мене зрозуміли». Тут немає ніякого протесту, є інше бачення. І це бачення я хочу втілити у життя. Коли мені розказують, що полтавцям потрібна лише «Наталка-Полтавка» чи «Сватання на Гончарівці», я починаю думати про те, що театр навіть в найпростішій комедії не має виконувати лише розважальну функцію. Я, звісно, не проти розважальних речей. І не у Квітці-Основ’яненку, і не в Котляревському справа. Просто, коли в театрі закінчується здорова конкуренція, він припиняє нести мистецтво і перетворюється на потрібне тільки для галочки. Взагалі, коли я приїхав до Полтави, то мені здалося, що є список творів, заборонених до постанови. Я навіть тут боюся «Колобка» ставити. Бо я як поставлю... Не хочу, щоб створення нового театру в Полтаві виглядало, як «А Баба Яга проти!» Ні. Просто є інше бачення.
Богдан Чернявський:
— Думаю, полтавці пам’ятають усі театри, які були в нашому місті. Це і аматорський театр Галини Чернявської, і театр Анатолія Тригуба, і театр імені М. Гоголя... Сьогодні відбувся початок ще одного нового театру. Думаю, полтавці лише б виграли від того, що усі ці театри існували б і функціонували. І всі ми будемо ходити у різні театри.
Ольга Чернявська:
— Кожен, хто народжується, вже починає займатися філософією. Він ставить запитання: навіщо я живу на цьому світі? Кожен із нас шукає свою стежину, аби дійти до своєї вершини, свого щастя. Та дорогою виникають інші запитання... Може, не варто йти? Може, треба зупинитися? Та ми вирішуємо йти. Може, завдяки Олексію Коломійцеву так і буде далі.
Коментар з цього приводу від Олексія Андрієнка, директора музично-драматичного театру імені М. Гоголя, «Полтавщина» так і не отримала. Чоловік відмовився спілкуватися з журналістами і від висловлення своєї думки утримався.
Нагадаємо, «творчий» конфлікт вийшов із-за стін театру імені М. Гоголя після відкритого звернення Богдана Чернявського до громадськості. У ньому актор висловив своє занепокоєння з приводу професійної деградації в театрі і того, що у слуг Мельпомени можуть відібрати дух творчості.
Свої плани стосовно створення нового театру в Полтаві актори на чолі з Олексієм Коломійцевим ще не розкривають. Проте говорять, що справа на місці не стоятиме. Слово одразу ж підтверджують дією: на виході із зали Будинку культури ПТМЗ дівчата збирають добровільні пожертвування. Навіщо? Говорять: на оренду зали (актори не мають жодного юридичного права продавати квитки, а приміщення для показу вистав потрібне). До речі, члени трупи відзначили, що власник приміщення ПТМЗ — єдиний, «хто погодився узяти їх під своє крило. Усі інші вдавалися до вишуканих відмов». Проте дещо із запланованого артисти глядачам таки повідомили: трупа хоче показати свої «Антиформалістичний райок» на сцені ПД «Листопад», «незважаючи на те, що директором палацу дозвілля є син директору театру імені М. Гоголя».
