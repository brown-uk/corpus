<id>I</id>
<author_surname>Мар'яна </author_surname>
<author_name>Савка</author_name>
<title>Собачого Нового Року! Котячого Різдва!</title>
<publ_in>19 різдвяних історій</publ_in>
<url></url>
<publ_part></publ_part>
<publ_place>Львів</publ_place>
<publisher>Видавництво Старого Лева</publisher>
<year>2018</year>
<pages>16-21</pages>
<length>1996</length>
<alt_orth>0</alt_orth>
<errors>персидських – перських; вирішувати проблеми – розв'язувати проблеми; м'явкуче - нявкуче; м'явчало - нявчало; подалі – якомога далі; неприродньо - неприродно</errors>
<comments></comments>
<body>
Було це у грудні. Холод собачий. Снігу по коліно. Двірники не встигають згрібати з тротуарів сніг – і він перетворюється під ногами перехожих на брудно-сіре мокре місиво. Місто готується до свят, які тривають довше, ніж ангельське терпіння: від Андрія до Миколая, від Миколая до католицького Різдва, а там Новий Рік, а за ним Різдво православне, а далі старий Новий Рік, Йордан... Тяжке випробовування. Не так уже й легко все це витримати, коли у твоєму звичному, в міру завантаженому фрілансі раптом западає глибока і безпросвітна діра. Усі замовники в цей період щезають, ніби їх заковтує снігоочисна машина. Нема. Нікому не потрібні твої послуги – твої очі, твоя компетенція з ерудицією, твоя працездатність врешті-решт. А тут іще сусідка, котра розводить персидських котів, ламає ногу. Вона ламає – а я маю вирішувати її проблеми.
Чому я погодилася на її дивне прохання, сама не знаю. Певно, дуже хотілося кудись податись з міста, щоби не бачити цього святкового рейваху, цих переповнених гламуром, усяким дорогим непотребом та ілюмінацією вітрин, які ще більше підкреслюють твою недоречність на цьому ярмарку святкового марнославства, не чути вибухів петард і не бачити салютів. Я чесно мріяла опинитися в якійсь глухомані, де тільки сніг іскриться, зорі на небі ряхтять – і тиша. Напевно, Бог дослухався. Виявляється, сусідка домовилася про продаж одного з породистих кошенят за місто, в якесь котеджне містечко, куди ще треба було якось дістатися і доставити (не загубити і не застудити!) оте мале м'явкуче створіння – подарунок під ялинку для однієї маленької дівчинки. Її батьки мали щедро заплатити за пухнастий чотирилапий товар. За планом я сідала на електричку, сходила в якомусь селі, де мене на крихітній станції перехоплював з «товаром» джип господаря і відвозив до оселі. Там усі мали пересвідчитися, що кошеня породисте, здорове, тоді – передати гроші, обігріти мене, нагодувати, відвезти назад на станцію і посадити на електричку, яка вертатиметься до міста.
Сусідка дала мені невеликий котячий контейнер-перевозку, вистелений вовняною хустиною, а всередині сиділо мале і перелякане створіння. На щастя, в електричці було мало людей. А кошеня м'явчало до хрипоти упродовж двох годин, поки ми їхали до пункту призначення. Я вже майже втратила терпець і розум від цього безперервного котячого плачу, кляла свою дурість і сусідчину поламану ногу разом з місцевими олігархами, що оселились на краю землі. Врешті я вийшла на станції. Подивилась услід електричці. Розгледілася навколо і не побачила жодного джипа. Кинулася дзвонити – і похолола: телефон разом із зарядкою залишився у вагоні! Яка ж я дурепа: вирішила підзарядитися в електричці – аякже, чорта з два! Розетки не знайшла, а телефон до сумки назад не вклала. Коліна підкосилися від моторошного передчуття. Ніяких знайомих об'єктів. Кілька сосон. Станційна зупинка з дашком, засніжена дорога вглиб лісу. І жодної людини. Але ні, з іншого вагона, видно, зійшов якийсь чоловік. Він порівнявся зі мною, і, вже запідозривши щось недобре, я кинулася його розпитувати, що це за станція. Він сказав.
– Ви що, смієтеся? – я заніміла від жаху. – Я навіть не знаю, де це.
– Це не перше квітня, щоб сміятися, ще трохи – і я спізнюся на святкування Нового Року. – І він, поправивши наплічник, пришвидшив крок, не маючи наміру вступати зі мною в довгу бесіду.
Я ще хвилину постояла розгублено з моїм цінним вантажем у руці – кошеня примовкло, певно, також відчуло, що в нас проблеми, – і кинулася наздоганяти незнайомця. Він ішов досить швидко, розсипаючи довкола сніг, як гордий криголам, порівнятися з ним мені не вдавалося, але я не відставала, стрибаючи в лунки від його слідів. То була дорога в невідоме, а цей чоловік – провідник, і він же мав кудись мене вивести, до якоїсь цивілізації. А там, дасть Бог, знайдуться добрі люди і, може, щось придумають. Але що? Я не могла пригадати собі жодного номера. Ні сусідчиного, ні маминого, ні сестри. Але ж лайно...  У дитинстві хоч домашні телефони були по хатах. Батьківські я і досі пам'ятаю, але ж там, де той номер, давно живуть інші, чужі люди. Тим часом мороз уже пропікав мені коліна наскрізь і я сто разів пошкодувала, що взяла куртку, а не довгий пуховик. Чоловік попереду перейшов на галоп, я поскакала за ним з граційністю поні Педро, друга свинки Пеппи, а кошеня в перевозці знову занявчало, аж поки не зірвало голос до хрипоти.
Нарешті ми проминули лісок і дісталися котеджного містечка. Тут на дорозі стало іти легше, видно, що недавно проїхався грейдер і розгріб сніг на дві кучугури пообіч. Але з людей – нікого. Ніби повимирали всі за високими парканами. 
– Вибачте, – закричала я своєму випадковому подорожньому. – Вибачте, я не можу вас залишити, тобто тут сама залишитися. В мене кіт! Кошеня тобто. Воно замерзне на цьому морозищі!
Чоловік трохи сповільнив ходу. Ми порівнялися, і він спантеличено зиркнув на мене.
– А я що? Служба порятунку? Звідки мені знати, хто ви і чого тут шукаєте? 
– Я нічого не шукаю. Я навіть не знаю, де я! Просто зійшла не на своїй станції. А телефон лишився в електричці. – І, може, він би й не повірив цій, погоджуюся, недолугій історії, але на мене раптом напав такий жаль до себе, така лють на своє добре серце, яку увесь час мене заводить у якісь халепи, на сусідку з її котячим бізнесом, на маму, яка звалила на свята в Італію, на свою непутящу фрілансерську кар'єру, на мороз цей пекучий, на високі паркани, перед якими ти себе почуваєш нещасною комахою, що я просто заревла. Голосно, надривно, зі сльозами, червоним носом і соплями, які довелося втирати просто рукавицею.
– Стоп, стоп! Ну, не треба! На морозі не можна, кон'юнктивіт підхопите!
– А ви що, лікар?
– Ну, та яка різниця. Це всі знають. Ну, досить. Ось тримайте, – і він витягнув з кишені надпочату пачку паперових серветок.
Я коротко переповіла свою котячу історію, підняла котовозку йому до очей, щоб він просік усю серйозність моєї халепи. Він скинув рукавиці і порозминав руками свої замерзлі виголені щоки. Я нарешті його роздивилася. Ну, не скажу, що голлівудської зовнішності, але нічого такий, симпатичний. Вузькі сіро-блакитні очі, темно-русі брови, міцний правильної форми ніс – от щось я маю пристрасть до красивих носів. Ніс – це, як на мій погляд, дуже відповідальна частина обличчя, свідчить про походження, характер, якість, так би мовити, матеріалу. Бо як можна закохатися в чоловіка, в якого ніс – як обламаний качан кукурудзи?
– Ну, ок, – він вибив мене із моїх рефлексій на тему носів. – Ходімо. Бо холодно стояти. А там подумаємо, що з вами робити.
Я цілком підтримувала такий варіант подій, бо понад усе у світі мені хотілося в тепло. Не зрозуміло було, хто мав думати над моєю долею – він сам чи він з іншими людьми, друзями, родиною. Може, там повна хата людей, у когось точно буде машина, хтось, можливо, має справи в місті. Ішли ми доволі довго. Посутеніло і стало дуже незатишно. На щастя, ми вже були поруч з воротами дому, куди, роззираючись довкола, прямував мій кандидат у рятівники. Думку про те, що він може виявитися якимсь маніяком нехорошим, я гнала від себе подалі як неефективну, демотиваційну і просто недоречну в десятиградусний мороз. Тим паче у світі нормальних людей значно більше за розмаїтих виродків. І цього разу мені попався цілком адекватний чувак.
Ми зупинилися перед темно-сірою гладенькою брамою, яка закривала собою чиїсь поважні статки. Так просто сюди не проникнеш. Сигналізація, домофон. На кам'яному стовпі огорожі бовваніла акуратна табличка: вул. Липова, 13. Мій супутник дивився на цю браму точнісінько як той баран на нові ворота. Видно, бачив її вперше. Потицяв пальцем у кнопки домофона. Коротке деренчання – і тиша... Набрав когось на телефоні. Довгі гудки звучали неприродньо голосно в заміській тиші. Потицяв знову в домофон – результат такий самий. Моє серце повільно падало в шлунок. Ніхто нас не зігріє, не врятує кота, не дасть гарячого чаю з шоколадним тортом, світ вирішив зіграти зі мною свій найгірший новорічний жарт.
– Не може бути... Це ж правильна адреса, – він погано приховував розгубленість.
– То ви тут не живете?.. – я це сказала по-дурному, звісно, бо й так було ясно, що хата не його.
Він витягнув цигарку. Я вийняла з котохатки кошеня. Я заховала мурзика собі під куртку. Ми ще постояли біля замкнутих воріт, він зробив ще декілька спроб з домофоном та телефоном. Морозне повітря проходило через наші легені, виходило назовні теплими хмарками пари й осідало на шаликах. Раптом його гаджет блимнув новим повідомленням. Він кинувся читати смс, втупився в екран, ніби в кристал пізнання, й істерично зареготав:
– Аааааа!!! От ідіот! Кретин безмозкий! Так попастися! Дебіл безголовій! Дурака кусок!
– Самокритично, – вирвалося в мене, і він люто зиркнув з-під шапки.
Це моя карма, я вже давно зрозуміла. Мені в житті завжди трапляються якісь кретини, включно з моїми колишніми співробітниками і давніми коханцями, навіть у такій халепі я не мала шансів натрапити на добру, чуйну людину, з високим рівнем як <foreign>IQ</foreign>, так і емпатії, з теплим джипом, яким би він повіз мене кудись у затишок, бажано додому, бо опинитися тут у новорічний вечір і промерзати у сніговій пустці котеджного містечка – зовсім не збігалося з моїми планами. Але ж це було б надто ідеалістично, мені ж мав попастися якийсь безхатченко (принаймні цього дня) і безджипенко (на що я тільки розраховувала?), нехай і з гарним носом, та з поганим характером, який не віщував ніякого приємного розвитку подій.
– Тільки без зайвих запитань! Думаю, треба вертатися назад, у місто, – він рішуче вихопив порожню котовозку в мене з руки, розвернувся і попрямував сягнистими кроками в напрямку станції.
– Куди ви? – я думала, що він вигадає щось цікавіше – що викличе якогось свого друга-спецагента і той забере нас звідси мініатюрним гелікоптером, або що почне грюкати в наступну браму – і вона гостинно відчиниться, або ще, може, викличе «убер» у тишу-глушину вулиці Липової котеджного містечка Вастутнечекали. Але він сказав саме це:
– На електричку! Я сфотографував розклад.
Я ледве за ним встигала, підтримуючи за пазухою котика, який вгрівся і затих. Чому я й далі йшла за ним – бо нерішуча, не ходжу на фітнес, не відстоюю своєї думки, провалюю дедлайни, втрапляю в халепи. А ще тому, що більше нікого довкола не було. Мабуть, усі давно сховалися по теплих домівках і накривають на стіл. Ех, чому в нормальних людей все так добре складається? Чому в них новорічні застілля, печена качка, олів'є, фаршировані яйця під майонезом, бізнеси, будинки, ялиночки в стилі еко, стосунки нормальні, зарплати порядні? Мені, безперечно, щось треба робити зі своїм життям – піти на йогу, влаштуватися в офіс, купити лотерейний квиток. І головне – ніяких проявів спонтанного людинолюбства, ніяких котів у контейнерах, тим паче – електричок у невідомість і непривітних лузерів, яких розіграли під Новий Рік. До речі, хто розіграв? Не інакше як якась краля, для якої життя – нескінченне джерело веселих пригод. Може, й правильно зробила. Он який похмурий. Але він сам забрав у мене порожній котячий контейнер, бо мені було незручно його нести. Отже, він уважний. І в нього гарний ніс.
В електричку ми практично заскочили на ходу. Ще той досвід зимового вечора. У вагоні ні душі, жоден контролер не питав про наші квитки і – яке щастя! – тут було дуже тепло! Ми посідали на лавках напроти одне одного, поскидали куртки. Холод виходив із мого тіла з бентежним поколюванням у пучках пальців і щоках.
Нарешті я остаточно впевнилася, що цей мій випадковий перехожий цілком симпатичний, плюс-мінус мого віку і в гарному светрі з оленями. У теплі минула вся його ворожість і моя упередженість. Ми познайомилися і, на диво, швидко розговорилися. Хлопець, як з'ясувалося, із Сум. Джипа в нього нема, але вдома є сіра «мазда», в ремонті, щоправда, але є, і робота є, і батьки. І була дівчина – інтернетна краля. А тут в нього мала статися розвіртуалізація. Так я дізналася його розкішну історію онлайн-знайомства з нібито сексі-білявкою, із запрошенням відсвяткувати разом Новий Рік, з детальним планом та адресою, яка завершилася таким-от недолугим розіграшем цього сумського наївняка і останнім повідомленням: «Сорі, у мене змінилися плани, <foreign>Happy New Year</foreign>!». А от я – розумніша, я не заводжу знайомств у віртуалі, мені треба, щоб усе було справжнє – електричка, кіт у контейнері, чоловік у светрі з оленями. Я витягла з торбинки маленьку баночку котячого корму і дала кошеняті. І поки воно захланно чавкало, сама відчула, що дико хочу їсти. Може, в мене очі світилися голодним блиском, може, мій попутник сам зголоднів, бо розстібнув свій наплічник і вийняв звідти банку ікри і пляшку шампанського!
– Ого! Набір аристократа, – спробувала пожартувати і тут же ляснула себе по колінах, – а в мене хліб є!!!
Ми були врятовані. У нас були намащені маслом канапки, які я сама собі приготувала ще вдома, грубим шаром я виклала на них ікру за допомогою кулькової ручки.
</body>