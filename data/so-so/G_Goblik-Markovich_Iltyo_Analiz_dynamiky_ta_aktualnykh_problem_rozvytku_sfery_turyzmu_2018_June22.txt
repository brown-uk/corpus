<id>G</id>
<author_surname_1>Гоблик-Маркович</author_surname_1>
<author_name_1>Надія</author_name_1>
<author_surname_2>Ільтьо</author_surname_2>
<author_name_2>Тетяна</author_name_2>
<title>Аналіз динаміки та актуальних проблем розвитку сфери туризму</title>
<publ_in>Освіта і наука</publ_in>
<url></url>
<publ_part></publ_part>
<publ_place>Мукачево-Ченстохова</publ_place>
<publisher></publisher>
<year>2018</year>
<pages>16-20</pages>
<length>1279</length>
<alt_orth>0</alt_orth>
<errors>зарубіжних – закордонних, бажаючих – охочих, чоловік – осіб, мільйонів – мільйони, обстановкою – обставинами, в’їжджаючих – тих, що в’їжджають, , виїжджаючих – тих, що виїжджають, , значимим – значущим, року – році, за рахунок - шляхом</errors>
<comments></comments>
<body>Розвиток туристичної сфери зумовлений створенням нових туристичних маршрутів, збільшенням інвестиційних надходжень у туризм, покращанням іміджу України, і відповідно зростанням кількості відвідувачів, як з інших регіонів країни, так і з сусідніх держав.
Питанням організації туристичної діяльності в Україні присвячені дослідження вітчизняних вчених, зокрема В. Кравців, В. Євдокименка, В. Мацоли, О. Гулич, Н. ГобликМаркович, Ф. Шандора та інших. Особливості розвитку світової туристичної галузі
висвітлені у працях як вітчизняних, так і зарубіжних вчених: О. Джанджугазової, Ф. Котлера та інших. Незважаючи на велику кількість публікацій на тему розвитку туристичної сфери, завжди актуальними залишаються дослідження сучасних тенденцій, основних проблем та пошук нових, перспективних напрямів розвитку туризму.
Метою публікації є дослідження та аналіз динаміки основних туристичних потоків, а також розкриття основних тенденцій та проблем у розвитку туризму в Україні.
Сучасне інтегроване європейське суспільство диктує умови можливості бурхливого розвитку світового туризму. І, закономірно, постає питання про роль України на світовому
ринку туристичних послуг. На сьогодні українські громадяни є своєрідними інвесторами зарубіжних країн, що є одним з найболючіших питань вітчизняної туристичної галузі. Адже
туризм, за розрахунками фахівців, лише у вигляді податків міг би щороку приносити в державну скарбницю до 4 млрд доларів.
Незважаючи ще на досить нестабільну та загострену ситуацію на території України, все ж таки в останні роки спостерігаються певні позитивні тенденції щодо збільшення кількості в’їзних туристів. Щорічно Україну відвідують мільйони іноземців: хто у справах, хто провідати рідню, а деякі їдуть подивитися визначні пам'ятки.
За даними Укрінформ України, торік продовжилася тенденція збільшення кількості в'їзних туристів після дворазового падіння показника у 2014 році. Так, 2017 року Україну відвідало 14,6 млн іноземців, що майже на мільйон більше порівняно з попереднім роком. У 2013-му році Україну відвідало 25 млн. іноземних туристів, а у 2014-му - 12,5 млн. Відтоді кількість приїжджих зростає.
Звичайно, необхідно моніторити ринок і постійно популяризувати країну в інших регіонах і континентах, тому що традиційна наша аудиторія зосереджена у Центральній та Східній Європі, це в основному пострадянські країни, які звикли до нашого рівня сервісу. Аналіз динаміки іноземних потоків показує, що на перших місцях серед країн, туристи з яких їдуть до України, - Молдова, Білорусь, Росія, а далі йде Польща та Угорщина.
<picture>
За аналітичними даними, в 2013 році в Україні побували 24,7 мільйона іноземців (без урахування транзиту через нашу територію), а в 2014 – лише 12,7 мільйона. Тут потрібно врахувати, що більша частина іноземців, які приїжджали до нас в попередні роки були з РФ,
причому кількість російських громадян, які відвідали Україну, постійно зростала аж до 2013-го року. Так, в 2010 році в країну в'їхали близько 8 мільйонів росіян, а в 2013 - їх кількість за рік склала майже 11 мільйонів. У 2014 році кількість бажаючих поїхати в Україну росіян скоротилася більш, ніж в чотири рази – до приблизно 2,5 мільйонів чоловік, а в наступні два роки заляканих пропагандою росіян приїхало ще менше: в 2015-2016 роках їх було трохи більше мільйона щорічно.
З 2014 року майже вдвічі зменшилася кількість білорусів, які відвідували Україну, що цілком пояснюється обстановкою в нашій країні. Так, в 2013-му з Білорусі до нас приїхали 3,4 мільйона чоловік, а в 2014-му – 1,6 мільйона, причому в наступні два роки тенденція збереглася. При цьому громадяни Молдови в Україну як їздили, так і їздять – потік людей трохи змінився навіть з урахуванням початку бойових дій на Донбасі і коливається в районі більше чотирьох мільйонів чоловік в рік.
Що стосується не пострадянських країн, то найбільше туристів їдуть до нас з Туреччини, Ізраїлю та США, а також Німеччини і Великобританії, причому якщо в 2014-му році потік туристів з цих країн майже припинився і становив близько 3 тисячі в рік, то останніми роками ситуація почала виправлятися.
Також слід відмітити, що до 2013 року спостерігалась рівна кількість в'їджаючих і виїжджаючих, а з 2014-го року виїжджаючих залишилося майже стільки ж, а ось в'їджаючих стало вдвічі менше. Після запровадження безвізу, влітку минулого 2017 року, розрив збільшився ще більше. Кількість виїжджаючих українців зросла до 28 млн, тоді як у 2016 р. їх було 23 млн осіб. 
<picture>
Якщо ж говорити про структуру іноземних потоків, то, як було відмічено, у 2017 році Україну відвідали 14,6 млн іноземних громадян, 4 млн з яких приїхали на постійне місце проживання. У службових цілях до України в 2017 році в'їжджали 88,9 тис. іноземців, як туристи - 38,6 тис. осіб.
В Україні до 2013 року динаміка туристичних потоків була позитивною (рис.3). Туристична галузь держави забезпечувала 1,6% ВВП, разом із взаємопов’язаними секторами економіки – до 9% ВВП та виступала значимим роботодавцем, що створює 1,3% робочих місць (до 9% – усі сектори туристичної сфери).
<picture>
Позитивним моментом для збагачення держбюджету України було запровадження у 2010 році в дію туристичного збору, завдяки якому держава у 2016 року збагатіла на 54 млн грн.
<picture>
У 2014 році Україну відвідало 12,7 млн. іноземних громадян, що на 49% менше ніж у 2013 році, кількість громадян України, які виїжджали за кордон, склала 22,4 млн осіб, що на 8% менше, знизилась кількість зареєстрованих внутрішніх туристів - до 322 тис. осіб, а екскурсантів - до 1,7 млн осіб. Кількість туристів – громадян України, обслугованих суб'єктами туристичної діяльності протягом року, становила 2,4 млн осіб, іноземних туристів – 17 тис. осіб . Для переважної більшості туристів (92%) основною метою подорожі була організація дозвілля та відпочинку.
При проведені дослідження сприйняття України серед іноземних туристів, які часто подорожують, було встановлено такі найперспективніші види туризму: відвідання культурно-історичних пам’яток (56 %) та сільський туризм (44 %). До перспективних для України видів туризму опитані зараховують також природні заповідники (44 %) та фестивальний туризм (39 %). «Трійку аутсайдерів» за цим показником формують «морські курорти» та «екологічний туризм» (обидва по 34 %), а також «паломництво» (23 %). Близько 37 % опитаних було важко оцінити наведені види туризму з огляду перспектив їх розвитку в Україні.
<picture>
Слід зазначити, що особливості географічного положення, сприятливий клімат, природноресурсний та історико-культурний потенціал України формують ґрунтовну платформу для розвитку внутрішнього туризму. Однак, на фоні світового туризму, що розвивається швидкими темпами, Україна виглядає досить скромно. На нашу думку, причини такого становища ховаються в негативних чинниках:
складна соціально-економічна ситуація в країні;
неврегульований механізм стимулювання туристичної галузі;
відсутність ефективної стратегії розвитку;
відсутність розгалуженої системи інформаційно-рекламного забезпечення діяльності галузі та туристичних представництв за кордоном;
податкове законодавство, що не сприяє вкладенню інвестицій в інфраструктуру туризму;
невідповідність наявної матеріальної бази (дороги, сервісне обслуговування) загальним міжнародним стандартам;
відсутність інноваційних проектів та наукових досліджень з питань розвитку туризму.
Звичайно, аби подолати всі ці перешкоди, необхідно прикласти багато зусиль та часу, використати передовий досвід провідних туристичних країн світу. Зокрема, враховуючи теперішні тенденції децентралізації в Україні, доцільним було б передати частину повноважень органам місцевого самоврядування, щоб вони розвивали індивідуальну політику розвитку туризму з врахуванням всіх особливостей свого регіону. В умовах кризи, коли дуже високим є психологічне навантаження та обмежена кількість сімейного бюджету, необхідно розвивати місцеві види туризму, які є дешевшими та можуть дати поштовх для розвитку сумісних з туризмом сфер економіки.
Вважаємо, що важливим поштовхом до розвитку тургалузі є покращення технологічної бази, за рахунок впровадження електронних інформаційних довідників щодо готелів, транспортних маршрутів і туристичних фірм з переліком і вартістю послуг, які ними надаються (в регіональному розрізі), а також підвищення сервісу обслуговування до європейського рівня.
Проаналізувавши ситуацію в туристичній галузі України, ми спробували виокремити її головні проблеми та знайти альтернативні шляхи виходу з ситуації, що склалась на ринку. Найбільш болючим питанням вітчизняної туристичної галузі було визначено, що українці є свого роду інвесторами зарубіжних країн. Нами відзначено, що інформаційні технології можуть неабияк збільшити розвиток туристичної індустрії України. Туристична галузь, хоч і дуже повільними кроками, починає збільшувати свої показники.
За результатами проведеного дослідження нами було визначено, що Україна має всі передумови для інтенсивного розвитку внутрішнього та іноземного туризму, за рахунок особливого географічного положення, сприятливих кліматичних, природних умов, а також наявності унікального історико-культурного та туристично-рекреаційного потенціалів.
Отже, для реального та успішного розвитку туризму в Україні необхідні значні вдосконалення законодавства та поліпшення інвестиційної привабливості країни і окремих регіонів для залучення вагомих інвестицій. Шляхи розвитку туристичних напрямів, формування перспективних стратегій їх забезпечення будуть предметом подальших наукових пошуків.</body>