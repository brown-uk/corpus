12 жовтня місто Суми було віднесене до «червоної зони» у зв’язку зі зростанням захворюваності на COVID-19. Проте члени територіальних та дільничних виборчих комісій міста та області подекуди залишаються без засобів індивідуального захисту. Майже тиждень минув з моменту, коли місто Суми потрапило до «червоної зони» – кількість хворих на COVID-19 у місті становить рекордні для України 954 особи на 100 000 населення. З огляду на ці тенденції ОПОРА запитала у голови Сумської міської територіальної виборчої комісії Ірини Гончаренко, наскільки члени ТВК та ДВК міста забезпечені засобами індивідуального захисту.«Засобів захисту Сумська міська рада нам поки що не надала. Ми користуємося своїми – своїми масками, своїми дезінфекторами, тим, що принесли самі. Заявки ми подали давно вже, і бачили як розвантажували це все. Думаємо, що це (затримка із забезпеченням засобами захисту – ОПОРА) через неналежне фінансування», – пояснила очільниця Сумської міської ТВК. По-різному складається ситуація із забезпеченням засобами індивідуального захисту у містах області. Голова Роменської міської ТВК Надія Лавриненко прокоментувала ситуацію так:«Сьогодні (розмова відбулась 16 жовтня 2020 року – ОПОРА) тільки дали мені антисептик, дали рідке мило, ніяких ще ні рукавичок, ні масок, поки що немає у мене нічого. Дезінфікуючий засіб для миття підлоги і сухі рушники дали. Я особисто користуюсь усім власним. І я принесла сюди на дільницю і до цього часу користуємось антисептиком та рідким милом, які я купила за свої кошти і поставила». Голова Охтирської міської ТВК Максим Калюжний розповів, як все відбувається у них:«Міська рада на день виборів має це забезпечити. На сьогодні нашу комісію кожного дня прибиральниця прибирає, коридори всі промиває, обробляє. Антисептики є на вході у нас, буклети інформаційні також. Маски і особисті антисептики у нас свої». Заступник голови Шосткинської міської ТВК Володимир Ісаєв повідомив ОПОРІ, що жодного забезпечення ні для ТВК, ні для ДВК немає. На рахунку їх комісії коштів, які можна було б використати на придбання відповідних засобів, немає. Міська влада також поки що нічого не виділяла. Голова Конотопської міської ТВК Оксана Єзерська зауважила, що міська рада передає ТВК засоби індивідуального захисту, серед яких маски, рукавички, костюми індивідуального захисту та захисні щитки для обличчя. «Ці медичні матеріали вони передають нам по акту, але що вони вимагають від нас. Після завершення місцевих виборів передати екрани для обличчя відділу освіти, а невикористані маски – до центральної міської лікарні. Дезінфектори нам не були надані зовсім. Також від нас вимагають повернути костюми індивідуального захисту. У нас дуже багато питань, ми готуємо лист на виконком – яким законом вони користуються, коли вимагають повернути матеріали, які зазначені як одноразові. У нас є питання, як вони будуть утилізуватися і як оброблятися після того, як були використані при відвідуванні людей, що хворіють на COVID, чи людей на самоізоляції». Нагадаємо, що Порядок здійснення протиепідемічних заходів під час організації та проведення виборів, затверджений постановою КМУ від 14 вересня 2020 р. № 846, вимагає дотримання фізичної дистанції між виборцями та членами ДВК та наявності в усіх учасників голосування засобів індивідуального захисту (масок, щитків для обличчя чи захисних екранів). Також у приміщеннях для голосування обладнуються місця із спиртовмісними дезінфікуючими (антисептичними) засобами для рук та розміщуються інформаційні матеріали щодо протиепідемічних заходів. При цьому, відповідно до статті 61 Виборчого кодексу України, місцеві органи виконавчої влади, органи місцевого самоврядування або інші органи (посадові особи), які відповідно до закону здійснюють їх повноваження, їх посадові та службові особи зобов’язані сприяти виборчим комісіям у реалізації їх повноважень, у тому числі надавати їм необхідні приміщення для організації їх роботи та проведення голосування та надавати транспортні засоби, засоби зв’язку, обладнання, інвентар, оргтехніку, що підлягають поверненню після припинення повноважень виборчих комісій.
