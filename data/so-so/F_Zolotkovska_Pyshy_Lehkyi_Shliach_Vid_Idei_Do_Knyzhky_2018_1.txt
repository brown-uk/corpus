
<b>Вступ</b>
Є книжки, що починаються з ідеї. Інші — з появи персонажа. Іноді виникає відчуття, ніби вдивляєшся в нічний туман і бачиш ледве освітлені обриси дерев. І звідти проступає історія. Ідея цієї книжки прийшла до мене з розмови із жінкою на ім’я Любоу. Вона живе в селі на Івано-Франківщині й працює управителькою у садибі, де відбувся перший письменницький ретрит Анонімних Авторів. Любоу розповіла мені історію свого життя: про драматичне кохання, радісне заміжжя, народження доньок і долю, яка окреслилася межами невеличкого села. Утім, це місце сповнене такої кількості магічних елементів, що вистачить на натхнення для сотень письменників. Я слухала Любоу, запам’ятовуючи основні моменти її розповіді, й думала: що як ця жінка сама розкаже вам свою історію? У відповідь на моє запитання вона посміхнулася, підлила вишневої наливки й відповіла: «Я навіть не знаю, з чого почати». Шестеро авторів святкували її день народження, стоячи в барі, що пропах сигаретним димом; ласували дерунами, смаженими на щедрій кількості соняшникової олії; смакували сливовими, ожиновими, вишневими наливками. Любоу безоглядно щаслива. Очі її іскряться завтрашніми сльозами, а голос хрипить від напруги. «Будьмо! Будьмо!» — вигукує вона. Ми цокаємося чарками й поволі хмеліємо. Назавтра Любоу мовчазна. Немає звичної посмішки, багатослівної балаканини. Назавтра вона відзначає сумну дату: день народження покійного чоловіка. Зміна в ній така ж миттєва, як і темрява, що запанувала на веранді, коли господар садиби вимкнув жовту бульбу-лампочку під дахом. Ми, метелики, притягнуті яскравістю вчорашнього свята й щедрістю цієї чарівної жінки, різко відступаємо, втрачені, залишившись без маяка, що вказує шлях до радості. Уночі я лежу без сну, прислухаючись до поскрипування флюгера, що обертається від червневого вітру. Що якби Любоу мала інструменти, щоб розповісти нам про гучний потік ріки Черемош, у яку вона занурювала втомлене тіло, про моменти щастя й журби, її власний шлях, нелегкий та єдиний у своїй траєкторії. Усього-то потрібні ручка, папір і щоденна практика. Джерело натхнення. Структура. І вона запише спочатку свою історію, а потім байки постояльців, приправлені щедрою часткою її самобутнього гумору. І хто знає, може, згодом вона навіть позбудеться демонів свого минулого. Книжка почалася задовго до зустрічі з Любоу. Невеликі есе приходили до мене в подорожах, коли був час спостерігати природу й людей. Частина книжки написана на березі океану в Сінтрі, що в Португалії. Інша — у Києві, Харкові, Нью-Йорку, Страсбурзі й Парижі. Під час спостереження за літературним процесом анонімних і відомих авторів та вивчення методів письменства формувалася ця книжка. Та впевненість, що «Пиши» повинна побачити світ, з’явилася після зустрічі з Любоу. Тож моя оповідь починається з персонажа. А ваша? Ця книжка для тих, хто хоче розповідати історії, для тих, хто пише й невпинно шукає нових і нових проявів істини, радості, краси й любові.
<b>Початок</b>
Найскладніше в заняттях йогою — розстелити килимок. Те саме й із письменством. Автору-початківцю часом непросто розпочати історію. Він сидить перед чистим аркушем паперу, крутить у руках олівець. Його думки блукають, а серце швидко-швидко калатає. На заняття Клубу Анонімних Авторів до нас зазирає сором’язливий новачок, і доки решта майбутніх письменників зосереджено створює світи, порипує кульковими ручками й намагається написати якнайбільше за п’ятнадцять хвилин, Автор поглядає на аркуш і лише міцніше стискає ручку. Та хіба б я була фокусницею, якби не мала в рукаві кількох порад, що допомагають розпочати історію? Але-оп! Чи це репліка дресирувальника? Гаразд, почнемо.
<b>Спогади</b>
Розпочніть із простого. Розпочніть із власного народження. Опишіть перший спогад. Дитячу ванночку, у якій вас купали. Якою була температура води? Згадайте обличчя матусі. Вона усміхалася чи супилась? І де в той час був батько? Жовта гумова качечка плаває поруч. Плюскіт води. Змалюйте перший візит до моря. Не забудьте про подробиці, щоб оповідь стала реалістичною. Пишіть, не замислюючись, протягом п’ятнадцяти хвилин. Перечитайте. Це і є ваш початок. А ось іще одна ідея. Ви прокинулися лютневого світанку, затемна. Вам треба йти до дитячого садка. І ви лежите, малесенька, під ковдрою, думаєте про холод, який чекає назовні. А мама ось-ось зайде до кімнати й потягне чистити зуби. І ви кунятимете під час сніданку й удаватимете, ніби болить живіт, мріючи лишитися вдома. Ви лежите в ліжку, намагаючись залишатися непомітною. Сподіваєтесь, що батьки проспали, що будильник зламався й ви будете ніжитися під ковдрою цілий день, мружачись від захвату. Спливають хвилини, за ними години, за вікном світає. А до кімнати так ніхто й не заходить, бо субота. І на сніданок ваші улюблені сирники з полуничним варенням. Згадайте відчуття, що охопило вас. І пишіть, змальовуючи його точними словами. <emphasis>Дихання</emphasis>. Заплющте очі. Покладіть руки на коліна. Дихайте. Це і є початок. Якщо не знаєте, з чого розпочати історію, якщо вас оточує безліч предметів, голосів та ідей, які юрмляться й вимагають уваги, або ж, навпаки, якщо в голові порожньо, розпочніть із дихання. Випряміть спину й замість знака питання відчуйте, як радісним знаком оклику вирує довкола новий день. Ми розпочинаємо. Слухайте дихання й думки. Ідеї прийдуть під час писання. Візьміть ручку та блокнот, дихайте й записуйте. Щойно емоції почнуть випереджати руку, зупиніться й повертайтеся до дихання. Продовжуйте крок за кроком. Перечитайте написане, знайдіть теми, які вам цікаві. Розпишіть їх. <emphasis>А що, коли?..</emphasis> Ви побачили на вулиці хлопчика. Він несе букет червоних троянд, перев’язаний фіолетовою стрічкою з білими сердечками по краях. Фіолетова пляма майорить перед очима. І ви думаєте не про юнацьке кохання, а про дисонанс і страшенний несмак, здатний зруйнувати хлопцеві життя. Ви йдете за ним по вулиці Сумській і ніяк не можете обігнати. Перевіряєте час. Так і є — спізнюєтесь на заняття з боксу й знаєте, що від тренера перепаде на горіхи, та все одно не можете пришвидшити ходу. Ви ставите собі запитання: «А що, коли?..» А що, коли хлопець — дальтонік і не розрізняє кольорів? А якщо копати глибше, то хлопці взагалі нічого не тямлять у квітах і залицяннях, і тоді «а що, коли?..» вийде з берегів і вихлюпнеться на квіткарку. Адже очі квіткарки мають розрізняти фіолетове й червоне. А що, коли квіткарка найрозкішнішої квіткової крамниці міста, відома на всю округу флористка, одного ранку не зможе розрізняти кольори? І в залі, ухиляючись від ударів колежанки, час від часу пропускаючи один-другий і мружачись від болю, ви думаєте про квіткарку й про хлопчика в піджаку, завеликому в плечах. Скільки обідів у булочній «Кулиничі» він пропустив, щоб купити букет для матері, яка помирає? Або для подружки з восьмого Б? Це теж початок. Одна думка, деталь, що не вписується у звичний світ. Вона запускає процес уяви, і доки ми не розповімо історію й на папір не ляже останнє слово, ми думаємо: а що, коли вона раптом перестала розрізняти кольори? Як деталь позначиться на долях людей містечка, у якому живе наш герой? Початок історії — не обов’язково мить народження персонажа і «вся ота мура в дусі Девіда Коперфілда», як казав Голден Колфілд. <emphasis>Розпочнімо із середини</emphasis> історії. Щоб повернутися до початку пізніше. Початок бере читача в полон, і він поринає в події. Персонаж сидить на стільці, у його рот направлене дуло пістолета. Ми нічого не розуміємо, але заінтриговані. Побачивши, що життя персонажа в небезпеці, читач не відкладе книжки, аж доки не дізнається, чим завершилася історія. <emphasis>Пиши</emphasis>. Вигадайте десять перших речень. Неодмінно десять, не менше, адже третє може виявитися таким самим влучним, як і дев’яте, а п’яте — ліпшим за десяте. Запишіть їх списком, прочитайте вголос. Оберіть одне. Те, яке вам подобається найбільше. Де ви відчуваєте енергію цієї миті? Напишіть абзац тексту й розгорніть у ньому історію. Пишіть двадцять хвилин. Збережіть написане. Доки пишете — розслабте обличчя.
<b>Легше! Ідеї для письма</b>
Ми писатимемо про будь-що. Уявіть собі: про все. Якщо нам подобаються динозаври — окей, мені подобаються динозаври — ми напишемо про них новелу. У дев’яності роки виходив серіал, де вони були персонажами. Сьогодні таке рішення видається абсурдним і сміливим. Майклові Джейкобсу, творцеві серіалу «Динозаври», мабуть, подобалися доісторичні рептилії, тож він вирішив оживити їх. У цьому й полягає привабливість мистецтва. Якщо подобається давно забута або маргінальна тема, то вам до снаги повернути до неї інтерес аудиторії. Однак за тієї умови, що читачі будуть у захваті від героїв. Повернімося до динозаврів. Ми вигадаємо історію для дітей, у якій героями будуть динозаври, і намалюємо на обкладинці зубасту пащу тиранозавра. Або ж відірвемося по повній і напишемо роман, де головні ролі зіграють аргентинозаври й коритозаври. Усе, що треба, — невелике дослідження, і ми готові розпочинати. І спочатку, особливо спочатку, не думайте про гроші. Якщо ви стаєте <foreign>an artist</foreign>, творчою людиною — теслею, художником, танцюристом, письменницею або акторкою, що грає в спектаклі про Шекспіра й зомбі-апокаліпсиса, — вам має бути весело. Задоволення й похмілля — постійні супутники творчості. Якщо ви щасливі, сідаючи за стіл або виходячи на сцену, ви на правильному шляху. Якщо ваші глядачі іншої думки — навчіться швидко бігати: тоді ви не почуєте вбивчої критики. Задоволення й регулярна праця від ранку до вечора, без вихідних. Ми почнемо отримувати насолоду від письма просто цієї миті. Візьмемо ручку й папір і запишемо теми, що роблять вас щасливими. Або нещасними, якщо є настрій для самоїдства. Якщо ви пишете про глибокі темні емоції, будьте обачні — легкості й радощам загрожуватиме небезпека. Ви ж не забули головного правила <foreign>creative writing?</foreign> Зазираючи до темряви своєї душі, — пробачте за навмисний пафос — ви ризикуєте створити щось особливе, а особливе не завжди означає легке. Воно вам треба? Подумайте як слід, перш ніж відповісти. Запишіть цікаві теми.
