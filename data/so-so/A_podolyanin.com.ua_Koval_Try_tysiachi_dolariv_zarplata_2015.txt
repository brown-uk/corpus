
Без знання іноземної мови за кордоном не влаштуєшся ні на ферму, ні далекобійником.
Цьогоріч виші нашої держави недорахувалися понад 70 тисяч абітурієнтів. І це не через демографічну кризу чи події на сході. Наші діти зрозуміли, що освіта за кордоном є якіснішою, не такою вже й дорогою, навіть у порівнянні з українською, але, що найголовніше, відкриває перед ними необмежені можливості.
Проте перше, з чим зіштовхуються наші діти та їхні батьки, – це навіть не гроші чи проблеми, пов’язані з перетином кордону (візи), а насамперед знання мови, зокрема англійської.
Сьогодні вільне володіння англійською стає обов’язковою умовою вступу до вишу і при влаштуванні на роботу – як у нас, так і за межами держави.
Зазвичай якість володіння англійською визначається за допомогою спеціальних рівнів. Наприклад, А1, А2, B1, B2, C1, C2. Тобто, від початкового А1 і до бездоганного С2.
Що ж це за такі рівні та як ними оволодіти?
Ці рівні знання англійської мови є стандартними в усьому світі. Так, рівні А1 і А2 – найнижчі, на них людина може знати близько тисячі найпоширеніших слів і вміти будувати дуже прості речення та запитання.
Рівень В1 вимагає вже трохи більше навичок. Необхідно вміти читати й розуміти текст середньої складності. Щодо граматики, то тут треба розрізняти основні часи та правильно будувати речення різної складності. З відповідним рівнем ви слухаєте музику і переглядаєте фільми мовою оригіналу, і при цьому не потрібно робити вигляд, ніби все розумієте – ви справді все розумієте.
Рівень В2 ще складніший, досягши якого, людина повинна вміти спілкуватися з носіями мови в різних ситуаціях і не відчувати браку запасу слів як у неформальній, так і формальній обстановках. На цьому рівні кількість слів у словниковому запасі має становити не менше як 4 тисячі.
С1 і С2 – це ідеальне знання англійської. Людина володіє мовою на такому рівні, що може в усній і письмовій формах передавати найтонші відтінки значень. Хоча, звичайно, не потрібно забувати про професійну лексику. Тобто, досконалості немає меж. А чим більший у людини словниковий запас, тим краще.
Мова для повсякдення.
Для того, аби добре влаштуватися за кордоном, англійська повинна бути на належному рівні. Адже, володіючи нею на середньому рівні, ви можете забезпечити собі нормальні побутові умови, як-от піти до магазину, викликати «швидку» чи поїсти в кафе. І немає значення, перебуваєте ви в англомовній країні чи ні, оскільки англійська є міжнародною мовою спілкування, тому вас зрозуміють усюди.
Зрештою, якщо ви вирішили емігрувати, то тут без англійської мови теж не обійтися. Однією з найбільш привабливих країн для українців у плані еміграції є Канада. Проте декілька років тому країна «кленового листка» встановила спеціальні вимоги. Тепер, щоб отримати робочу візу, а пізніше сподіватися на еміграцію, необхідно скласти міжнародний тест <foreign>IELTS</foreign>.
На цьому рівні словниковий запас має становити 2000 слів і більше.
Цей тест вимагає від людини володіння англійською мінімум на рівні В2. Але чим вищий у вас рівень, і чим більше балів ви наберете, тим вищі будуть ваші перспективи.
Чи можна обійтися без цього тесту? Якщо говорити про роботу все в тій же Канаді, то існують вакансії, де знання англійської не є обов’язковою вимогою. Але, як правило, працедавці хочуть бачити людей зі знанням мови на рівні від 4,5 бала за тестом <foreign>IELTS</foreign>. Це, так би мовити, мінімальний рівень. Коли ж говорити про більш кваліфіковані вакансії, ті, які передбачають спілкування з клієнтами й керівництвом, то ця норма підвищується до 6 балів, а для офісних вакансій вона ще вища. Знати англійську потрібно, навіть якщо ти маєш намір працювати на фермі.
Багато хто поставить запитання: «Скільки часу необхідно, щоб людина вивчила англійську з нуля до рівня В2?».
Дати однозначну відповідь дуже складно, оскільки багато залежить від людини, яка бажає здобути рівень В2, а точніше – від її початкового рівня, а також від учителя (закладу), який навчає. Проте, якщо брати, так би мовити, середній показник, коли навчатися в інтенсивному темпі по декілька разів на тиждень, то в такому разі англійську до рівня В2 можна вивчити й за півроку. Знову ж таки, велику роль відіграватиме мотивація людини, те, наскільки вона значна та домінуюча. Щоб домогтися реального успіху, потрібно додатково щодня, бодай на півгодини, занурюватися в мовне середовище, аби навчитися сприймати інформацію на слух. Тут на допомогу прийде англомовна музика, фільми із субтитрами й навіть перегляд реклами.
Повернемося до роботи за кордоном. Наприклад, вакансія далекобійника вимагає знання англійської мови на рівні В1. Наші чоловіки часто купуються на такі пропозиції, але... Більшість залишається за бортом саме через небажання вивчити англійську. Ті ж, хто знаходить у собі сили та мужність сісти за парту й вивчити мову, вже за декілька місяців оволодівають таким рівнем знань, який дає їм змогу спілкуватися, проходити митний контроль і скласти іспити на водійське посвідчення за кордоном. Звичайно, спочатку ці дорослі дядьки ходять зі сльозами на очах, бо не звикли до такого розумового навантаження, але так важко лише в перші тижні. Разом із тим зарплата 3000 доларів і більше є неабияким мотиватором.
Як же впливає знання мови на розмір заробітної плати?
Працівники, скажімо, грибної ферми, де знання мови не потрібне, заробляють 11,5 долара за годину, будівельники мають по 14-15, а фермери – ще більше: у них година роботи може коштувати й 20 доларів. Тобто, чим кваліфікованіший працівник, тим більше він заробляє. Але на такі вакансії беруть тільки тих, хто знає англійську мову.
