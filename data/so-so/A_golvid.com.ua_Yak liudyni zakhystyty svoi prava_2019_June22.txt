<id>A</id>
<author_surname></author_surname>
<author_name></author_name>
<title>Як людині захистити свої права?</title>
<publ_in>Голос Відродження</publ_in>
<url>http://golvid.com.ua/yak-liudyni-zakhystyty-svoi-prava.html</url>
<publ_part></publ_part>
<publ_place>Броди</publ_place>
<publisher></publisher>
<year>2019</year>
<pages></pages>
<length>295</length>
<alt_orth>0</alt_orth>
<errors>достовірну - правдиву</errors>
<comments></comments>
<body>
<picture>
<b>Незадоволені сервісом, купили зіпсований продукт і вам не повернули кошти, або ж отримали неякісну послугу, – у таких ситуаціях опинявся чи не кожен з нас. Однак хтось проковтує образу, хтось влаштовує скандал, інші хочуть встановити справедливість, але не знають, куди звернутися за допомогою. Що повинен знати споживач України? Насамперед те, що він має права, захищені державою, і можливість їх відстоювати.</b>
<emhasis>Права, які має споживач, коли придбає товар:</emphasis> на належну якість та безпечність продукції; на належне обслуговування; на відшкодування майнової, моральної шкоди, що завдана через недоліки придбаного товару; на необхідну доступну, своєчасну та достовірну інформацію про товар та його виробника. 
<emhasis>Обов’язки продавця:</emphasis> надавати детальну інформацію про товар, термін його придатності, властивості та порядок гарантійного обслуговування товару; видавати споживачу розрахунковий документ (встановленої форми), що підтверджує факт купівлі із позначкою про дату продажу та гарантійний документ. Право на повернення товару до магазину: якщо товаром не користувалися, а його початковий вигляд збережено, протягом 14 днів після дня купівлі можна подати письмову вимогу про бажання повернути чи обміняти товар разом з розрахунковим документом, що підтверджує факт купівлі товару. 
<emhasis>А що робити з неякісною продукцією, на яку гарантійні строки або строки придатності не встановлено?</emphasis> Покупець має право пред’явити продавцю відповідні вимоги, якщо недоліки були виявлені протягом двох років. А якщо це об’єкт будівництва – не пізніше десяти років з дня передачі його споживачеві. 
<emphasis>Товари, що не підлягають обміну або поверненню:</emphasis> лікарські препарати, предмети гігієни, парфумерно-косметичні та ювелірні вироби, тканини, білизна, панчішно-шкарпеткові вироби, рукавички, товари для немовлят та дитячі іграшки. 
<emphasis>Права споживача щодо захисту прав при їх порушенні:</emphasis> вимагати у продавця відновлення порушеного права; подати скаргу до відповідного територіального підрозділу Державної служби України з питань безпечності харчових продуктів та прав споживачів; звернутися до суду за місцем проживання, заподіяння шкоди чи виконання договору. 
І пам’ятайте: ваші права – ваша зброя. Знаючи їх, знатимете як себе захистити!
</body>
