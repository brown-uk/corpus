<id>H</id>
<author_surname_1>Кобернік</author_surname_1>
<author_name_1>С.Г.</author_name_1>
<author_surname_2>Коваленко</author_surname_2>
<author_name_2>Р.Р.</author_name_2>
<title>Географія</title>
<publ_in></publ_in>
<url></url>
<publ_part></publ_part>
<publ_place>Кам’янець-Подільський</publ_place>
<publisher>«Абетка»</publisher>
<year>2019</year>
<pages>25-27</pages>
<length>609</length>
<alt_orth>0</alt_orth>
<errors>штриховкою - штрихуванням;штриховки - штрихування;для відображення - для показу;відобразити на карті - зобразити на карті</errors>
<comments></comments>
<body>
На географічних картах застосовують три основні види <i>значків</i>: локалізовані позамасштабні значки, лінійні значки та значки рухів. 
Для зображення дуже малих об’єктів, справжні розміри яких не можна показати у масштабі, використовують <i>локалізовані позамасштабні значки</i>. Вони лише вказують місце розташування та тип об’єкта. За формою значки можуть бути <i>геометричними</i> (наприклад, значки корисних копалин, міст, вулканів), <i>літерними</i> (іноді символами хімічних елементів показують родовища руд: <foreign>Fe, Cu</foreign> та ін.) та <i>наочними</i> або <i>художніми піктограмами</i> у формі малюнків (наприклад, значки поширення тварин чи рослин) або символів (зокрема, знак якоря – морський порт). Для кількісних характеристик таких об’єктів застосовують різні розміри, колір, форму значків. 
Річки, канали, дороги, державні кордони, лінії електропередачі зображують <i>лінійними</i>, або <i>напівмасштабними, значками.</i> Геометричні лінії у масштабі правильно відображають об’єкти лише за довжиною. 
За допомогою <i>значків рухів</i> можна зобразити динамічні явища, наприклад, напрямки переміщення морських течій або вітрів, перельотів птахів, міграції населення, вантажопотоки товарів. При цьому кольором або шириною значка руху можна показати якісні характеристики явища. Наприклад, кольором – холодні або теплі течії, літний або зимовий мусон; шириною стрілки – обсяг вантажопотоків. 
Об’єкти або явища, що мають просторове простягання, наносять на карту <i>контурними позначками</i>: якісним фоном, способом ареалів або точковим способом. 
<i>Якісним фоном</i> показують території, що відрізняються від інших за якоюсь ознакою й мають на земній поверхні суцільне, без розривів або масове поширення. Однотипні ділянки забарвлюють в один колір або покривають однотипною штриховкою. Так, різними кольорами наносять країни на політичній карті, часові пояси, тектонічні структури, кліматичні пояси, зональні типи ґрунтів, природні зони тощо. Якщо зміна одного явища іншим відбувається поступово, запроваджують на перехідній межі «шахове» забарвлення, де чергуються два кольори, наприклад на карті людських рас або національного складу населення. 
Спосіб зображення якісним фоном слід відрізняти від <i>способу ареалів</i>, яким показують на карті явища, що не мають повсюдного територіального поширення, тобто проявляються окремими плямами  – ареалами. У такий спосіб можна показати басейни корисних копалин, ареали поширення певних видів рослин або тварин, території вирощування різних сільськогосподарських культур, великі за площею заповідники або національні природні парки та інше. Ареали можна відобразити на карті замкненими лініями, кольоровим забарвленням, штриховкою та підсилити значками або підписами. Якщо ареали поширення кількох явищ перекриваються, то передбачають їх різне художнє оформлення. 
Якщо явище поширене по території нерівномірно, то для його картографування використовують <i>точковий спосіб</i>. Так наносять, наприклад, поголів’я домашніх тварин, посіви певних культурних рослин, частоту прояву певних несприятливих природних явищ тощо. Спершу визначають, яка кількість об’єктів відповідатиме одній точці. Потім на карту наносять точки. Де об’єкти трапляються частіше, там точки ставлять щільніше, де рідше – там їх малюють менше. 
Якщо на карті треба унаочнити статистичні дані, то це можна зробити способами картограми, картодіаграми або локалізованих діаграм. 
<i>Способом картограми</i> наносять на карту інтенсивність прояву кількісних показників на окремих територіях (країн, областей, районів тощо). Для картограми обов’язковим є наявність шкали, що показує, в яких межах змінюється показник. Шкала може мати або різну інтенсивність забарвлення, або різні кольори, або різну форму чи щільність штриховки. Способом картограми показують, наприклад, забезпеченість територій водними ресурсами, рівень розвитку певного виробництва, густоту населення та інше. 
Для відображення абсолютних значень кількісних показників на окремих територіях використовують спосіб <i>картодіаграми</i>. Картодіаграма  – це поєднання географічної карти з одним із видів діаграм (стовпчиковою, квадратною, кульковою та ін.). Розмір діаграми відповідає ступеню прояву показника на даній території. Якщо картографують кілька статистичних показників водночас, то створюють структурну діаграму. Так, наприклад, показують на карті структуру товарообігу України з країнами світу. 
<i>Локалізовані</i> діаграми прив’язані до певних пунктів і показують ступінь прояву явища саме в ньому або на невеликій прилеглій до нього території. Так, зокрема, показують повторюваність напрямку вітру в певному місці, кліматичні діаграми для певних населених пунктів, структуру виробництв у містах, обсяг вантажо- та пасажироперевезень транспортних вузлів. <i>Спосіб ізоліній</i> використовують для зображення кількісних характеристик, які поступово змінюються на території. Через те одна ізолінія не дає уявлення про поширення явища, потрібна сукупність кількох ізоліній.
</body>