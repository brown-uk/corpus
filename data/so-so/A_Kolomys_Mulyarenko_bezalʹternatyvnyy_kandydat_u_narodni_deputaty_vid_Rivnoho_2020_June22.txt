<id>A</id>
<author_surname>Коломис</author_surname>
<author_name>Максим</author_name>
<title>Муляренко – безальтернативний кандидат у народні депутати від Рівного?</title>
<publ_in>rvnews.rv.ua</publ_in>
<url>https://rvnews.rv.ua/post/view/1560251873-mulyarenko-bezalternativniy-kandidat-u-narodni-deputati-vid-rivnogo</url>
<publ_part></publ_part>
<publ_place></publ_place>
<publisher></publisher>
<year>2019</year>
<pages></pages>
<length>429</length>
<alt_orth>0</alt_orth>
<errors>"Природньо-Природно;більш,_ніж-більш_ніж"</errors>
<comments></comments>
<body>
<b>Конкуренти або не поспішають у ЦВК, або не визначилися
7-го червня 42-річний Олексій Муляренко став першим на Рівненщині офіційно зареєстрованим мажоритарним кандидатом у нардепи. Планує штурмувати Верховну Раду як самовисуванець за округом №152, з центром у Рівному.</b>
Хто стане його основними конкурентами до кінця не ясно, але не складно здогадатися. На найближчих виборах пан Муляренко орієнтуватиметься, передусім, на тих, хто у першому турі президентських виборів проголосував за Петра Порошенка.
Таких на окрузі №152, нагадаю, було більше 26 тисяч чоловік, або близько 24% від загальної кількості виборців.
Петро Порошенко тоді на 2% поступився лідеру - чинному президенту Володимиру Зеленському. Водночас більш, ніж удвічі випередив Юлію Тимошенко, Анатолія Гриценка та Ігоря Смєшка. Решта кандидатів суттєво відстали від першої п’ятірки.
За таких умов найімовірнішим опонентом Муляренка стане висуванець партії «Слуга народу». Втім, за півтора місяця до дочасних виборів там продовжують тримати інтригу. Як стало відомо після всеукраїнського з’їзду партії, що пройшов буквально напередодні, її рівненські лідери Дмитро Соломчук та Олександр Салійчук отримали завідомо прохідні місця у списку, а відтак на округ точно не підуть.
<picture>
Хто висуватиметься замість них, питання відкрите. Колеги з «Радіо Трек» після деяких нескладних міркувань припустили, що ставку зроблять на колишнього прес-секретаря рівненської «Слуги народу» Максима Безеку, який на світлинах часто з’являється поруч зі згаданими Соломчуком та Салійчуком. Але чи достатньо тільки цього, аби стати офіційним висуванцем від партії, рейтинг якої, якщо вірити останнім соцопитуванням, зростає, мов на дріжджах?
Природньо, що претендент може знайтися і впливовіший, але у такому випадку чимало залежатиме від того, наскільки прийнятною виявиться його персона для специфічного рівненського виборця.
Висуватися від «Батьківщини», як нещодавно повідомив телеканалу «UA Рівне» речник місцевого осередку Володимир Попик, буде чинний депутат Рівнеради, молодий керівник Рівненського медіа-центру Олександр Курсик. Втім на фейсбук-сторінці зазвичай активного пана Курсика цієї інформації поки не з’явилося. Натомість з'явився… допис конкурента – згаданого вище пана Муляренка. Про необхідність докласти спільних зусиль для побудови нового дитсадка на мікрорайоні «Північний»...
<picture>
Серед решти відомих претендентів на крісло нардепа від Рівненщини не можна не згадати також і «свободівця» Олега Осуховського, який вже вигравав його у 2012-му та 2014-му роках. На бажання спробувати удачу втретє сьогодні виразно натякають розклеєні по всьому місті обкладинки журналу «Рівняни», де чинний нардеп обіцяє, що «Рівне додатково отримає 48 мільйонів на будівництво спорткомплексу». Втім, той факт, що на останніх виборах Президента представник «Свободи» Руслан Кошулинський набрав по 152-му лише неповних 3% говорить, що нинішні часи для цієї політичної сили складно назвати зірковими…
<picture>
Гіпотетично змагатися за перемогу на окрузі №152 можуть також і представники партій «Громадянська позиція», «Голос», «СІЧ» та «Самопоміч» або ж якийсь єдиний висуванець від усіх них, втім, поки що по факту маємо лише одного офіційного кандидата.
<picture>
</body>