1. Водоспоживання виробничих підрозділів компанії більшою мірою автономне – від свердловин. Об’єм забору води зі свердловин складає більше 85 % загального водозабору підприємства. При цьому близько 100 тис. куб. метрів води щорічно безкоштовно передаються до водопровідних мереж місцевих сільських рад для потреб населення. Всього підприємством експлуатується 48 свердловин. По кожній з них впроваджуються заходи щодо захисту підземних вод від забруднення, основні з них – облаштування зони суворого санітарного режиму з огородженням, озелененням та відсутністю в її межах будь-якої діяльності.

2018 р. ЄБРР визнав компанію «НІБУЛОН» бронзовим призером у категорії «екологічні і соціальні інновації» з інвестиційною програмою щодо розширення та модернізації зернової логістичної інфраструктури шляхом подальшого розвитку перевезень зерна внутрішніми водними шляхами.

2. Зважаючи на те, що відведення стічних вод на підрозділах товариства здійснюється у природні водойми або фільтрацією в ґрунт, особлива увага приділяється технології їх очистки. Виробничі стічні води, що вміщують хімічні домішки, відсутні, тому для очищення господарськопобутових стічних вод останнім часом на підприємстві застосовується метод повної біологічної очистки з ультрафільтраційними, що використовується в Європі, а на підрозділах ТОВ СП «НІБУЛОН» реалізований в очисних спорудах блочно-модульного типу «БРАВО» виробництва ТОВ НІЦ «Потенціал-4». Загалом очисні споруди «БРАВО» встановлені та успішно експлуатуються на 10 підрозділах компанії.

Поверхневі стічні води (дощові, поталі, поливно-мийні) збираються з території розгалуженою мережею дощової каналізації та перед скидом у водойму очищуються у локальних очисних спорудах системи дощової каналізації, що складається з відстійника-накопичувача та сепаратора нафтопродуктів. Якість очистки дозволяє використовувати очищені стічні води для поливу та інших технічних потреб підприємства.

3. Враховуючи, що перевантажувальні термінали будуються на узбережжі водних об’єктів, суворо дотримується водоохоронний режим, встановлений для прибережних захисних смуг.

4. У 2017 році водні елеватори компанії отримали додаткові засоби захисту водного середовища від негативних наслідків аварійних ситуацій, зокрема закуплено 1100 метрів бонової загорожі, що встановлюється в процесі бункерувальних операцій з пальним.

5. Новозбудований флот компанії відповідає вимогам Міжнародної конвенції про запобігання забрудненню моря із суден «Marpol 73/78», кожне судно має Міжнародне свідоцтво про запобігання забрудненню нафтою, стічними водами, сміттям, атмосфери, що видане Регістром судноплавства України.

З 2017 року плавзасоби підприємства оснащуються устаткуванням для очистки мийної води з системою її повторного використання.

6. На всіх причалах компанії організовано пости обслуговування плавзасобів, зокрема приймання стічно-фекальних вод, суднових відходів, заправка пальним та питною водою. На причалі ССЗ «НІБУЛОН» організовано приймання лляльних вод. Пости прийому каналізаційних стоків із суден та гідрант видачі води приєднані до відповідних інженерних мереж підрозділу.

7. Компанія на регулярній основі проводить роботи, пов’язані з безпекою судноплавства до своїх вантажних причалів. Гідротехнічні роботи супроводжуються екологічним моніторингом об’єктів довкілля в зоні впливу цих робіт, зокрема визначаються якісні показники поверхневих вод, оцінюється екологічна безпечність донних ґрунтів за вмістом важких металів, хлорорганічних пестицидів, радіологічна забрудненість, а також їх поживна цінність та вплив робіт на гідробіонти. До моніторингу долучаються наукові установи та лабораторії відповідної галузі атестації: Інститут рибного господарства Національної академії аграрних наук України в іхтіологічній частині, Миколаївська філія ДУ «Інститут охорони ґрунтів України», хіміко-технологічна та виробничо-технологічна лабораторії ТОВ СП «НІБУЛОН». В період 2015-2017 років на моніторинг витрачено 69 тис. грн, за його висновками впроваджено компенсаційних заходів рибному господарству на загальну суму 552 тис. 446 грн, що супроводжувалось вселенням 14,292 тонн рибопосадкового матеріалу товстолоба, білого амура та коропа у річки Дніпро, Конка, Південний Буг та Каховське водосховище.