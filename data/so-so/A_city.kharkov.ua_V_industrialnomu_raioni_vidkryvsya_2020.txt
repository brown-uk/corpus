
Відкриття Міського молодіжного центру відбулося сьогодні, 13 жовтня, на вул. Плитковій, 1 в Індустріальному районі.
Як розповіла директор Харківського міського центру дозвілля молоді Альона Леонова, в новому центрі працюватимуть кілька локацій:
- волонтерський хаб для залучення харків'ян до громадської діяльності;
- «Art Space» - майданчик для створення творчих та іміджевих проєктів;
- лекторіум - освітній простір для проведення тренінгів;
- лабораторія для реалізації перших наукових ініціатив;
- «International Space Hub» для вивчення іноземних мов;
- молодіжна інтернет-радіостанція HRK.FM»;
- студія звукозапису.
«Такий центр був дуже потрібен, бо в цьому мікрорайоні немає ні будинків культури, ні секцій. Коли в будівлі йшли ремонтні роботи, чимало батьків приходили і просили швидше вже її відкрити. За наповненням активностями і рівнем оснащення цей центр, можливо, не має аналогів у Харкові. Сподіваємося, що і в інших районах теж відкриються такі центри, які дозволять дітям розвивати свої здібності», - зазначила Альона Леонова. 
На відкритті молодіжного центру побував перший заступник Харківського міського голови Ігор Терехов. Він оглянув нові приміщення, поспілкувався з дітьми та їхніми наставниками.
«Все зроблено креативно, по-молодіжному. Такі центри надають імпульс розвитку молодіжного руху, молодіжних ініціатив. Добре, що діти креативно мислитимуть, адже тут створені умови для різнопланової діяльності - від 3D-технологій і до пісочної анімації та вивчення іноземних мов», - зазначив Ігор Терехов. 
Свої привітання з відкриттям молодіжного центру також надіслала заступник голови Представництва Дитячого фонду ООН (ЮНІСЕФ) в Україні Лора Білл.
«Рік тому Харків приєднався до ініціативи "Громада, дружня до дітей і молоді". Відтоді місто систематично працює над поліпшеннями і змінами в цьому напрямку. Тому ЮНІСЕФ вітає Харків з відкриттям молодіжного центру та з новим етапом в ініціативі - отриманням статусу кандидата на звання громади, дружньої до дітей та молоді», - говориться у привітанні. 
Зазначимо, що проєкт Міського молодіжного центру реалізований Департаментом у справах сім'ї, молоді та спорту за підтримки Німецької федеральної компанії «GIZ» та за рахунок коштів кількох проєктів, які перемогли у програмі «Громадський бюджет».

