<id>A</id> 
<author_surname>Хата</author_surname>
<author_name>Григорій</author_name>
<title>Ти молився на ніч, Криштіану?</title> 
<publ_in>Україна молода</publ_in> 
<url>www.umoloda.kiev.ua</url> 
<publ_part>16 жовтня</publ_part> 
<publ_place>Київ</publ_place>
<publisher></publisher>
<year>2019</year> 
<pages>14</pages> 
<length>401</length>
<alt_orth>0</alt_orth> 
<errors>непротраплянням - непотраплянням</errors> 
<comments></comments> 
<emphasis></emphasis>
<body>
Ти молився на ніч, Кріштіану? 
Перегравши на переповненому «Олімпійському» чинних чемпіонів континенту, збірна України з першого місця в групі кваліфікувалася до фінальної частини Євро 
Наступного літа національна збірна України втретє поспіль зіграє на чемпіонаті Європи, куди команду Шевченка вивела домашня перемога над тріумфатором минулого ЧЄ — збірною Португалії. Незважаючи на наявність у складі опонента грізної зброї — зіркового Кріштіану Роналду, котрий у Києві, до слова, забив свій 700-й гол у кар’єрі, «жовто-сині» навіть у меншості досягли переможного в матчі результату й достроково, з першого місця в групі, вийшли на Євро-2020. 
Перед початком кваліфікаційного циклу Андрій Шевченко дав обіцянку, що виведе збірну України на єврофорум і, плідно попрацювавши з командою, дотримав свого слова. Перші два роки на чолі національної команди завершилися для Шевченка та К° непотраплянням на чемпіонат світу-2018, натомість у наступному відбірковому циклі українські збірники повністю реабілітувалися за минулі невдачі, потішивши уболівальників яскравим атакувальним футболом. 
Дивлячись на гру «синьо-жовтих» у кваліфікації на ЧЄ-2020, в семи поєдинках якої вони втратили лише два очки (нічия в гостьовому матчі проти португальців), відчувалося, що в команди Шевченка з’явився чіткий тактичний малюнок, завдяки котрому вона може вирішувати високі турнірні завдання. 
У київському матчі проти Португалії підопічні Шевченка продемонстрували й відмінний контроль м’яча, й прекрасний контратакувальний потенціал i, що головне, справжній бойовий дух, який допоміг їм вистояти під час гри в меншості. 
Наставник української команди наголосив, що втримати перемогу в напруженій кінцівці матчу збірній України допомогли вболівальники, котрі в умовах аншлагу забезпечили своїй команді на НСК «Олімпійський» неповторну атмосферу. Цікаво, що в нинішньому євровідборі це був перший поєдинок «синьо-жовтих» у Києві, куди наші збірники переїхали з Харкова, де впевнено, на класі здолали литовців (2:0). 
«У мене дуже багато емоцій, зараз я дуже щасливий. Хочу подякувати Україні й Києву за підтримку. Стадіон дав команді імпульс, особливо коли ми залишилися вдесятьох. Я пишаюся гравцями, адже побачив на полі справжніх левів. Оцінюючи цей відбірковий цикл, який ми пройшли разом, я можу подякувати футболістам за віддачу і за гру, які вони показували», — відзначив Андрій Шевченко. 
У листопаді на українських збірників чекає ще заключний поєдинок групового раунду проти Сербії. Однак жодного турнірного значення для «синьожовтих» він уже не матиме. Інша справа — жеребкування фінальної частини ЧЄ-2020, котре відбудеться в останній день осені в Бухаресті. Від неї, за словами наставника української збірної, багато в чому залежатимуть перспективи «синьо-жовтих» на майбутньому Євро. Поки ж Шевченко наголошує, що його команда прогресує. І наразі це головне. 
</body>
