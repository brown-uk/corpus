Після паузи, що тривала понад 16 місяців, у Берліні знову відбулися переговори міністрів закордонних справ у «нормандському форматі» (Україна – Павло Клімкін, Німеччина – Хайко Маас, Франція – Жан-Ів Ле Дріан, Росія – Сергій Лавров), присвячені врегулюванню конфлікту на сході України.

Зустріч, що почалася ввечері 11 червня, затягнулася до пізнього вечора. Як передає «Новинарня», учасники назвали її корисною, але за підсумками перемовин не було досягнуто головного – спільного бачення щодо розгортання миротворчої місії ООН на Донбасі, яка зупинила б російську агресію.

Довга розмова на «Віллі Борзіг»

Головною темою перемовин була ідея розмістити на сході України миротворчу місію ООН.

З точки зору Берліна, «блакитні шоломи» здатні оживити мінський процес, створити для нього «нові рамкові умови», як заявив перед зустріччю глава МЗС Німеччини Хайко Маас. За його словами, ідею миротворців у принципі підтримують і Москва, і Київ, «але уявлення з цього приводу сильно розходяться».

Переговори, як бувало й раніше, проходили в гостьовому особняку МЗС ФРН «Вілла Борзіг» на березі Тегельського озера на околиці Берліна. Почалися вони, як і було заплановано, о пів на сьому вечора за німецьким часом. О пів на десяту до журналістів обіцяли вийти міністри закордонних справ Німеччини та Франції, які виступають у ролі посередників у врегулюванні російсько-українського конфлікту на Донбасі, передає DW. Але зустріч затягнулася – підсумки підбивали вже після 11-ї години, тобто після півночі за Києвом.

Хайко Маас назвав переговори, що відбулися, «дуже докладним і відкритим, але й конструктивним діалогом».

Підсумком, за його словами, стала ціла низка домовленостей. Це, зокрема, обіцянка всіх сторін суворо дотримуватися режиму припинення вогню, готовність відвести від лінії зіткнення важке озброєння та почати розмінування території.

Французький міністр Жан-Ів Ле Дріан заявив, що «нормандській четвірці» вдалося домовитися за шістьма ключовими пунктами, та відзначив інтенсивність і позитивну динаміку дискусії.

«Всі сторони зобов’язалися дотримуватися стійкого перемир’я, мова йде про відведення важкого озброєння, відведення військ у трьох пілотних зонах та розмінування регіону. Також йшлося про доступ без втручання спостерігачів ОБСЄ», – уточнив Ле Дріан.

Міністр висловив готовність працювати над параметрами можливої місії ООН на сході України.

І французька, і німецька сторона запропонували додаткові кошти та напрацювання для розмінування.

«Німецька хвиля» зауважує, що й на попередніх зустрічах міністрів закордонних справ «нормандського формату» досягалися домовленості про стійке перемир’я, відвід важких озброєнь, розмінування території. Але домовленості ці найчастіше порушувалися одразу після того, як міністри роз’їжджалися з Берліна.

«Блакитні шоломи» відкладаються

Утім, що стосується головної теми зустрічі – параметрів місії миротворців ООН для Донбасу, то, за словами Хайко Мааса, «нормандські» міністри домовилися лише про те, щоб продовжити переговори на цю тему на рівні політичних директорів МЗС.
