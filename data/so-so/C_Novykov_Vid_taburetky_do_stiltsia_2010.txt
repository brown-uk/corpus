На прохання наших читачів розповідаємо про початки столярної справи. Ми ще будемо говорити багато про що, але сьогодні ознайомимося з тим, як самому зробити найпростіші меблі.

Найпершими меблями, зробленими мною, була табуретка. Почнемо і ми з неї.

Матеріал — сосна. Розміри: висота до 50 см, товщина ніжок від 40 см, царг і проніжок — від 1,5-2 см. Царга — це верхнє з'єднання ніжок табуретки, столу і т. д., проніжка — нижнє з'єднання ніжок виробу. Установлено, що меблі, які мають проніжки, удвічі міцніші, ніж без них.

Можна, звичайно, конструювати меблі і без проніжок, але тоді треба робити більш "високі" царги, підсилювати їхнє з'єднання з ніжками і стільницями або кришками різними способами. Але ми будемо робити табуретку з проніжками. Зупиняємося на тому, що наша "зверхідея" — навчитися робити столярні вироби, а не підготуватися до всесвітньої виставки табуреток...

Починаємо, як звичайно, з розмітки заготовок. Ніяких особливих труднощів тут немає. Єдине, що треба мати на увазі: царга з'єднується з ніжкою не на повний шип, а на "урізаний" зверху, а також має посилювальний виступ. Шипи, природно, потайні. Крім того, царга може бути нарівні з зовнішніми сторонами ніжок, а може бути трохи заглибленою. Це ж стосується і проніжок. Якщо робити нарівні, то потім потрібно більш ретельно відшліфувати лицьову поверхню виробу.

Ми не даємо конкретних розмірів тому, що з малюнків видно будову табуретки, і кожен може (це корисно і для того, хто навчається) сам зробити креслення, що є обов'язковим перед виготовленням будь-якого виробу. Розмітивши заготовку олівцем і "відтягнувши" лінії рейсмусом, приступаєте до видовбування вушок і зарізання шипів (кінці їх зрізайте "на вус"!). Пам'ятайте, що після цього треба повозитися з припасуванням деталей, узяти скріплення на клей. Потім у тисках затиснути остов, поки не висох клей, просвердлити отвори для нагелів і забити їх, стежачи, щоб не було тріщин.

Звичайна майстерність столяра оцінюється по тому, наскільки він уміло ховає відкриті скріпи. Тобто, якщо на виробі видні головки цвяхів, це вважається не вищим класом. Перша моя табуретка мала кришку, прибиту до царг цвяхами. Іншого від нас не вимагали. Вам же треба спробувати кришку зробити окремо, а потім уже скріпити її з скелетом табуретки, щоб зверху не було видно, як вона прикріплена. Щоб потім добре відполірувати, її треба зробити "у гребінь", склеїти дошки.

На нашому малюнку показано класичний метод з'єднання кришки з скелетом. Робляться прорізи на царзі з внутрішньої сторони, куди входять язички спеціальних бобишок, що прикріплюються знизу до кришки. При цьому ще рекомендується царгу, паралельну до дощок кришки, намазати клеєм і в такий спосіб скріпити з'єднання її з скелетом. Майте на увазі: тільки одну царгу! Інакше при різному зволоженні деталей кришка просто пожолобиться. До речі, бобишки теж дехто просто приклеює до низу кришки, а не бере на шурупи.

Буває, що на клеї скріплення міцніше. Треба простежити, якщо будете брати на шурупи, щоб вони не доходили до поверхні!

Тепер можна відполірувати ваш виріб і зайнятися обробкою. Чи то просто лаком покрити, чи попофарбувати, бажано, емаллю, щоб усі могли сказати: у вас блискучий виріб! Крім жартів, це дуже практично.

Якщо ви зробили табуретку, можете спробувати свої зрослі сили в виготовленні стільця. Не лякайтеся цієї справи! Ви все зможете.

Але матеріал для стільця потрібен інший. Треба брати листяні породи дерева. Я радив би клен. Якщо є дубові заготовки, спробуйте. Пам'ятайте, що треба частіше заточувати інструмент, коли працюєш із твердими породами. На нашому кресленні видно, що особливих складностей у розмітці деталей стільця немає. Тим більше, що ми пропонуємо робити ніжки його не розставленими і не приставними, а спинку — єдиною з задніми ніжками. Тільки для спинки пропонується зробити скіс верхньої частини задніх ніжок.

Щоб не втрачати 50 відсотків міцності усього виробу, пропоную робити стілець із проніжками. Краще прямо з'єднати передні, потім задні, а вже ці проніжки одними-двома — між собою. І міцно, і акуратно, і навіть красиво.

Царги з ніжками можна зміцнити скосами, а краще (для початку) — металевими скобами. Сидіння може бути і простою товстою фанерою, і зм'якшеною пінопластом "подушкою", обтягнутою тканиною. Це ж стосується і спинки стільця. Можна просто з'єднати праву і ліву задні ніжки планками, а можна прилаштувати подушечку.

Якщо ви зупинитеся на "подушечному" варіанті, то я б порадив для сидіння і спинки спочатку зробити відповідні каркаси (ящички), затягти їх тонкою фанерою, а тоді вже монтувати м'які елементи. Деякі способи кріплення їх показані на окремому малюнку.
