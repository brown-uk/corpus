Вивчати походження слів завжди цікаво, адже можна довідатися багато нового і про мову, і про культуру, і про історію народів. Є серед слів особлива група – епоніми. Вони позначають винаходи, явища, предмети, названі на честь людей, які їх придумали або вперше використали. Дуже часто людину (або героя) вже не пам'ятають, але винаходом користуються сповна. Наприклад, збірник географічних (астрономічних, анатомічних) малюнків, карт завдячує назвою титану Атланту (Атласу), який тримає на плечах небо; гора, що вивергає розплавлену лаву, походить від імені давньоримського бога Вулкана; спеціальну посудину (термос) винайшов сер Джеймс Дьюар, а знаменитий новорічний салат придумав французький кулінар Олів'є. Вулиці, кратери на Місяці, хімічні елементи, рослини часто називають на честь учених. Своєрідним пам'ятником є назви законів природи, які встановили знамениті науковці. Але є ще цілий ряд епонімів, які увічнили їхню пам'ять – назви одиниць вимірювання фізичних величин. Ми машинально записуємо їх після чисел, розв'язуючи задачі, і так звикли до скорочень великих імен, що навіть не задумуємось над тим, чому, власне кажучи, виникли ці скорочення: Н, Вт, А, Кл, Ф, Вб, В, Дж. А вони ж походять від прізвищ видатних науковців. Якими були ці люди у дитинстві? Яку освіту вони здобули? Можливо, є якесь правило, як стати знаменитим? Спробуємо відповісти на ці запитання, відвідавши галерею слави вчених і дослідників.

Вольт – одиниця вимірювання електричного потенціалу, електричної напруги і електрорушійної сили – названа на честь італійського фізика, хіміка і фізіолога Алессандро Вольта, який винайшов першу електричну батарею і вольтів стовп.

Народився вдруге.

Він був справжнім графом, і це підтверджує його повне ім'я: Алессандро Джузеппе Антоніо Анастасіо Джероламо Умберто Вольта. У десятирічному віці Вольта так вразила катастрофа у Лісабоні, що він заприсягнувся розгадати таємницю землетрусів. Енергія переповнювала цього хлопчака, і це якось мало не коштувало йому життя. Коли йому було 12 років, хлопчик намагався розгадати загадку «золотого блиску» ключа (виявилося, блистіли шматочки слюди), впав у воду і пішов на дно! На щастя, селянин спустив воду, і хлопчика відкачали. «Народився вдруге», – казали про нього. Алессандро був родом зі старовинної аристократичної сім'ї, і завершивши коледж ордена єзуїтів, мав стати священиком. Але юний Вольта захопився ідеями Галілео Галілея, Ісака Ньютона, Дідро і Вольтера. Точне передбачення Едмондом Галлеєм появи комети остаточно схилило Алессандро до вивчення фізики.

Одиниця вимірювання електричного струму ампер названа на честь французького математика, фізика, природодослідника Андре Ампера, дослідника магнітного поля і електричного струму.
