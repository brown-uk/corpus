Для відповідних песимістичних прогнозів були всі підстави – це була далеко не перша спроба об'єднання православних України, які врешті-решт усі завершувалися досі безуспішно. Однак при цьому Блаженніший Святослав наголосив, що відновлення єдності православної Церкви не є остаточною віхою створення єдиної помісної Церкви в Україні, бо потрібно буде рухатися далі до відновлення єдності Київської Церкви: «Наступним кроком є екуменічний діалог між УГКЦ і об'єднаним українським православ'ям у напрямку відновлення первісної єдності цієї Церкви».Отож, від самого початку існувала різниця між тим, як розуміли ЄПЦ православні і греко-католики. Для перших створення ЄПЦ завершувалося об'єднанням православних юрисдикцій України, тоді як для других це не було кінцевим пунктом процесу, а тільки його важливим етапом. Іншими словами, для УГКЦ йшлося про об'єднання всіх християн східного обряду в Україні шляхом екуменічного діалогу між ними, тоді як у православному середовищі тема екуменізму не відігравала помітної ролі при створенні ЄПЦ. Певно, що при бажанні УГКЦ також могла приєднатися до ЄПЦ, але це не було для православних чимось суттєвим.
Як признався владика Венедикт (Алексійчук), ієрархія УГКЦ раніше ніколи особливо не переймалася темою автокефалії, бо ж відповідного поняття в католицькій еклезіології не існує. Як ключове поняття східної еклезіології, автокефалія ніколи не була опцією для ієрархії Церкви, що звикла мислити в західних еклезіологічних категоріях так званого «Кодексу Канонів Східних Церков» (ККСЦ). Тому звинувачення митрополита РПЦ Іларіона (Алфеєва) в тому, що за автокефальними устремліннями нібито стоять всюдисущі лихі «уніати», були цілковито надуманими. В ієрархів УГКЦ не було розумних підстав підтримувати появу могутнього конкурента в церковному ландшафті України. Митрополит Іларіон просто не взяв до уваги того, що ті українські політики, які є греко-католиками і підтримали створення ЄПЦ, діяли не як члени УГКЦ, а радше виконуючи власні професійні обов'язки – вони бажали забезпечити благо держави Україна, тобто лише виконували присягу, дану ними при вступі на посаду.
Однак зовсім не підтримати створення ЄПЦ Блаженніший Святослав також не міг – адже соціологія показує, що ще в недалекі часи найбільше прихильників ідея єдиної помісної Церкви, як не дивно, з-поміж усіх українських Церков мала саме в УГКЦ. Звичайно, що її віряни навряд чи ототожнюють помісність із автокефалією, проте в українському міжправославному контексті йдеться про тотожні поняття. До того ж риторика «Київської Церкви», якою постійно користуються очільники УГКЦ, поступово починає приносити свої плоди – фактично все ще залишаючись головно галицькою за своїм складом, УГКЦ вже майже звикла до того, що її глава має свій осідок у столиці, тобто що вона є частиною чогось більшого, всеукраїнського. Це не означає того, що греко-католики забули про вселенський вимір власної Церкви, який для них поки що є нерозривно пов'язаний винятково з Римом – «Апостольською Столицею» і наслідником св. Петра – римським папою. Але екуменізм, який не сприймають деякі владики УГКЦ, з ностальгією згадуючи чіткі чорно-білі старі часи уніатизму, поступово проростає на ґрунті УГКЦ – греко-католики з цікавістю слідкують за подіями в українському православ'ї. Тоді як глава їхньої Церкви вперто надіявся («contra spem spero»), що «для УГКЦ з наданням автокефалії нічого не зміниться», його віряни відчувають, що зміни напевно грядуть, і то епохальні.
Поміркуємо про можливі зміни. 1. Зміниться становище УГКЦ в суспільстві – з єдиної канонічної «національної» Церкви вона перетвориться на західноукраїнську регіональну, залежну від закордонного юрисдикційного центру в Римі. 2. Зменшиться також статус УГКЦ як досі важливого лінку України до Заходу, бо канонічна ПЦУ також плекатиме інтенсивні зв'язки з Церквами західних сусідів.3. Попри всі заспокоєння з боку держави, для неї УГКЦ опиниться на однаковому ступені з УПЦ (МП), тоді як ПЦУ матиме особливий статус вже тому, що для держави вигідно й зручно мати юрисдикційний центр української Церкви поруч із собою, адже так на неї легше впливати.
Назагал висловлювання з боку інших представників УГКЦ стосовно проголошення канонічної автокефалії, окрім її предстоятеля, були радше скептичними. Передусім існує побоювання появи державної Церкви, що зробило б греко-католиків і прихильників усіх інших Церков чи релігій громадянами другого класу.
