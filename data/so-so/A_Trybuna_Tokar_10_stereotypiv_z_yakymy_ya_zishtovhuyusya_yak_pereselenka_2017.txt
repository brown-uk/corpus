
Якщо переселенка, значить сєпар, значить квартиру дали і грошима забезпечують, значить мариш повернутися назад, значить Путіна підтримуєш. 
Наталя, 32 роки 
З Луганщини я виїжджала вночі. З собою – два рюкзаки, техніка та дитина. Я – переселенка, «нова сумчанка». Ми з чоловіком були на Луганському майдані, тікали від «підвалів окупованого СБУ» та рятували дитину від тих реалій. 
Коли ти переселенка, люди думають, що ти обов’язково не працюєш, що держава забезпечує тебе всім, що ти проросійська. 
Усі переселенці – російськомовні 
Північ Луганської області завжди була україномовною. Чим ближче до кордону з Росією, тим більше там україномовних людей. У мене були однокурсниці з Біловодська, Марківки – у них навіть російськомовних шкіл не було, вони говорили виключно українською та трішки стидалися цього. Навчання в школах було російськомовним, але під кінець 2013-2014 ситуація дещо змінилася, окрім цього, в університеті навчали тільки українською. В телекомпанії, де я працювала, всі сценарії сюжетів та начитка проводилася винятково державною мовою. Це питання настільки штучне, що від нього вже просто нудить. На Сході навіть є така прикмета, що якщо почали говорити про мовні утиски – значить скоро будуть вибори. 
Ми приїхали, і нам відразу подарували житло 
Це маячня. Ми всі його орендуємо. Більше того, в Сумській області немає соціального житла, типу цих містечок-вагончиків для переселенців. Єдине місце, куди спочатку поселяли переселенців – дитячі табори, але вони згодом виїхали звідти. Залишилося одне місце – геріатричний пансіонат, тобто пансіонат для літніх людей. Там живуть 11 переселенців – бабусі з Маріївки, Авдіївки, яких вивозили звідти в капцях та халатах. Але вони за це житло сплачують близько 880  гривень за ліжко-місце. 
Держава дає нам гроші 
Зараз немає жодної працюючої програми з підтримки переселенців. Уся підтримка, яка йде – від Міжнародних організацій – починаючи з правової допомоги до гуманітарної. Коли люди бачать заголовки, що «Папа Римський виділив на переселенців 3 мільйони» чи «Німеччина надасть три мільярди» – вони думають, що переселенці мають купу грошей. Але все це йде на грантові програми, підтримки ГО. Реально, що може дійти до людей – пакет з продуктами, який отримують тільки пільгові категорії: багатодітні родини, люди, яким 65+ років, одинокі матері, інваліди. Тобто, якщо є сорокарічна одинока жінка – вона не потрапить в жодну пільгову категорію, їй буде важко знайти роботу в новому місті (бо роботодавці часто шукають когось, молодше 30 років), і вона залишиться ні з чим. Як їй жити? 
Так, є певні виплати переміщеним особам на проживання. Вони складають 442 гривні. Таку суму отримують працездатні люди, які офіційно влаштовані на роботу. На працевлаштування є два місяці, якщо ти знайшов роботу пізніше – ти не отримуватимеш ці гроші. Тобто, 442 гривні на оренду квартири, одяг, їжу. Дітки-переселенці та пенсіонери отримують 880 гривень, але є певні умови: щоб вони проживали в Україні, не виїжджали нікуди більше ніж на 60 днів… 
Держава надає дітям переселенців пільги на харчування 
Їх немає. Все залежить від місцевих бюджетів: якщо в Сумах (не в області) вирішать, що вони будуть харчувати дітей переселенців у школах чи садочках безкоштовно, то вони виділять на це кошти. Пільгові путівки до таборів, санаторіїв, пільгове харчування мають тільки діти АТОвців. У Шостці та Тростянці є схожі пільги для переселенців, адже там виділили на це гроші. У Сумах – ні. 
Люди думають, що там на Донбасі захоплена дуже велика територія 
Вони пропорційно не уявляють на якій території йде війна. Було дуже багато меседжів, що захоплений Південний Схід. Захоплена тільки та червона частинка на мапі, а у її прифронтовій зоні йдуть бойові дії. Оцей клаптик робить стільки галасу та біди, і стільки людей гине, щоб він не розширився. 
Переселенці не хочуть працювати 
А як тоді виживати, якщо не працювати? Окрім цього, є багато думок, що переселенці не хочуть працювати, за нижчу зарплату, ніж, наприклад, сумчани. Це дуже поширена думка. Але як можна собі дозволити працювати за невелику зарплатню, якщо моя квартира коштує 2300 гривень, а з вересня буде коштувати 3 тисячі. Але й взагалі не працювати просто неможливо. 
Всі, хто звідти – підтримували те, що відбувається 
Був меседж, що Донбас та всі шахтарі хочуть в Росію. Так от, жодної шахтарської дивізії, яку б створили для підтримки проросійських настроїв, просто не було. Люди з самого початку зрозуміли, що якщо Росія пригорне до себе цей край – то шахтам буде капець. А іншої роботи там немає, до війни там заробляли по 16 тисяч в місяць. Навіщо їм цей конфлікт? Жодна шахта не вийшла за приєднання до Росії. 
Схід був проти Майдану 
У Донецьку підтримували Майдан. У Луганську був маленький Майдан, куди прийшло десь 100 людей. Ми були з чоловіком на ньому, хлопці півколом захищали жінок і дітей. Більше того, чоловік пішов у загін територіальної оборони. І, одного дня, його не повідомили про тренування, тож він залишився вдома. Тоді загін затримали на блокпосту, а керівника тримали у підвалі захопленого СБУ. 
Чоловіки переселенці не йдуть в АТО 
Так, є певні обмеження щодо мобілізації, але якщо людина добровільно стає на військовий облік – вона може піти захищати свою землю. Більше того, там є ті, хто створювали власні загони та обороняли територію. Багато класних хлопців загинуло, наприклад той чоловік, який очолював оборону Луганського Євромайдану – він загинув на Савур-Могилі, в Донецькій області. У нього залишилося п’ятеро дітей, але після утримування в підвалі він пішов воювати. 
Переселенець занедбає орендовану квартиру, бо вона не його власна 
Господарі не хочуть здавати житло переселенцям, бо думають, що вони не матимуть грошей її оплачувати, скоро поїдуть, занедбають. Зазвичай, все навпаки – переселенці дбають про орендоване житло, адже не мають свого. Я забуваю, що квартира, яку ми орендуємо, не наша. Я перу штори, вимиваю віконця, жалюзі… вважати, що переселенець обов’язково занедбає житло – не правильно. 
Більше того, я зіштовхувалася з випадками в Сумах, коли переселенців брали на квартиру, бо думали, що в них проросійська позиція, та серйозно запитували: «Ну що там Путін, скоро прийде нас рятувати?». 
Коли ти переселенець, люди думають, що ти мариш повернутися на Донбас, хочеш в Росію, чи підтримуєш Путіна. 
Але я уже розумію, що навіть якщо Україна звільнить ті території – я не повернуся.
 