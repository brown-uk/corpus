<emphasis>Повітря для глибини</emphasis>
Якщо ви забули (або не знали) склад повітря, то ось він: 21 % кисню, 78 % азоту і  1 % домішок (у тому числі пари води й вуглекислий газ) за обсягом. Азот, що міститься в повітрі, виконує важливу функцію — він розбавляє отруйний кисень до потрібної та безпечної для нас концентрації. Його можна замінити іншим інертним газом, наприклад, гелієм. У результаті отримаємо суміш гелію з киснем, придатну для дихання — гелієве повітря.
Як відомо, розчинність газів у рідинах, за інших однакових даних, прямо пропорційна тиску. У дайверів, які перебувають під значним тиском під час занурення, у крові розчинено азоту значно більше порівняно з нормальними умовами на поверхні води. Під час підйому з глибини, коли тиск наближається до нормального, розчинність азоту знижується, і його надлишок починає виділятися. Якщо підйом здійснюється швидко, виділення надлишку розчинених газів відбувається так бурхливо, що кров і багаті на воду тканини організму, насичені газом, спінюються від маси бульбашок азоту — подібно до шампанського в разі відкривання пляшки. Утворення бульбашок азоту в кровоносних судинах порушує роботу серця, поява їх у мозку порушує його функції, а все це разом веде до важких розладів життєдіяльності організму й, у результаті, до смерті. 
Для того щоби попередити розвиток описаних явищ, відомих під назвою «кесонна хвороба», підйом дайверів, тобто перехід від підвищеного тиску до нормального, роблять дуже повільно. При цьому надлишок розчинених газів виділяється поступово, і жодних хворобливих розладів не відбувається. Із застосуванням штучного повітря, у якому азот замінюють менш розчинним гелієм, можливість шкідливих розладів усувається майже повністю. Це дозволяє збільшувати глибину опускання водолазів (до 100 і більше метрів) і подовжувати час перебування під водою. «Гелієве» повітря має густину, втричі меншу від густини звичайного повітря.
