<id>G</id>
<author_surname>Мостенська</author_surname>
<author_name>Тетяна</author_name>
<title>Теоретичні підходи до визначення корпоративної соціальної відповідальності: теорії стратегій досягнення конкурентних переваг.</title>
<publ_in>ЕКОНОМІКА: реалії часу</publ_in>
<url>https://economics.opu.ua/files/archive/2018/No2/79.pdf</url>
<publ_part>2(36)</publ_part>
<publ_place></publ_place>
<publisher></publisher>
<year>2018</year>
<pages>79-83</pages>
<length>2009</length>
<alt_orth>0</alt_orth>
<errors>досліджується багатьма науковцями - досліджують багато науковців; оточуюче середовище - довкілля; характеризується фахівцями - характеризують фахівці; зарубіжних - закордонних; являє собою - є; будучи - бувши; вивчають, у тому числі, - вивчають у тому числі; їх конкурентоспроможність - їхню конкурентоспроможність; із способів - зі способів; розглядаються як конкуруючі - розглядаються як ті, що конкурують; Насправді, їх здатність - Насправді їхня здатність; оточуючого середовища, де вони працюють - середовища, де вони працюють; акцентують увагу - наголошують; у більшій мірі - більшою мірою; задачу, що важко вирішується - завдання, яке важко виконати; по всіх суттєвих показниках - за всіма суттєвими показниками; переваг традиційний - переваг лежить традиційний; у якості ресурсів - як ресурси; більш високий - вищий; існуючих - наявних; В якості нового ресурсу - Як новий ресурс; авторами статті наведене - автори статті наводять; Авторами робиться висновок - Автори роблять висновок; пов’язаних - пов’язані; виконується шість  - виконуються шість; на існуючому ринку - на наявному ринку; з існуючого ринку - з наявного ринку; продукти ... володіють тими ж самими можливостями - продукти ... мають такі самі можливості; до ... функцій ... відносять - до ... функцій ... зараховують; із основними - з основними</errors>
<comments></comments>
<body>
Серед науковців не припиняються дискусії щодо ролі корпоративної соціальної відповідальності (КСВ) у забезпеченні ефективності діяльності організацій. Забезпечення компаніями джерел стійких конкурентних переваг досліджується багатьма науковцями, тому закономірним є вивчення питання впливу КСВ на конкурентоспроможність компаній. Вивчення теоретичних підходів до визначення КСВ свідчить про те, що у науковій літературі і досі не існує єдиного погляду на корпоративну соціальну відповідальність, принципи її реалізації, вплив на суспільство, організації, оточуюче середовище, зацікавлені сторони тощо. Це викликано тим, що, суспільство сприймає КСВ як соціальну відповідальність перед його членами, натомість підприємства розглядають корпоративну соціальну відповідальність і як філософію поведінки, і як концепцію побудови власної діяльності. І.В. Іванова [1] визначає соціальну відповідальність як міждисциплінарне поняття, що по-різному характеризується фахівцями – представниками різних наук і наукових шкіл, і приходить до висновку, що визначити поняття соціальної відповідальності за допомогою лише однієї дефініції не можливо. Таким чином можна стверджувати, що багатогранність поняття «корпоративна соціальна відповідальність» визначається багатоваріантністю її прояву через вплив на суспільство, підприємство, стейкхолдерів, оточуюче середовище тощо. 
Аналіз останніх досліджень та публікацій
Проблеми корпоративної соціальної відповідальності розглядаються в працях як зарубіжних, так і вітчизняних науковців. Різноманітність теоретичних підходів до КСВ визначає різні аспекти вивчення впливу КСВ на зацікавлені сторони та корпорації. Питання корпоративної соціальної відповідальності є об’єктом вивчення міжнародних організацій. Серед науковців, що займаються вивченням КСВ найбільш відомі: Е. Гарріга та Д. Меле [3], М. Портер та М. Крамер [4], Р. Стекел, Р. Сімонс, Дж. Сімонс, Н. Танен [5], Р. Еклс, І. Іоанну, Дж. Серафім [6], Дж. Барней [7], Б.Б. Вернерфельт [8], Д. Теес, Г. Пісано, А. Шуен [9], Л. Брезнік, М. Лаховник [12], С.К. Прахалад, С.Л. Харт [13] та ін. 
Попри значну кількість публікацій поглибленого вивчення вимагають питання впливу впровадження корпоративної соціальної відповідальності на конкурентоспроможність організацій. Метою статті є визначення теоретичних підходів до визначення корпоративної соціальної відповідальності як інструменту досягнення організаціями конкурентних переваг, що дозволить підвищити привабливість соціальної відповідальності для бізнесу. 
Виклад основного матеріалу дослідження 
Міжнародний стандарт ISO 26000 дає визначення соціальної відповідальності як відповідальності організації за вплив її рішень та діяльності на суспільство та оточуюче середовище через прозору та етичну поведінку, яка сприяє стійкому розвитку, включаючи здоров’я та добробут суспільства; враховує очікування зацікавлених сторін; відповідає законодавству, що застосовується, узгоджується із міжнародними нормами поведінки; вводиться в усій організації [2]. Публікації науковців з проблеми КСВ визначаються різноманітністю поглядів та визначенням пріоритетів, на які спрямовується КСВ. Е. Гарріга та Д. Меле [3] зазначають, що площина корпоративної соціальної відповідальності являє собою не тільки значну кількість теорій, але також демонструє поширення підходів, які є суперечливими, складними та нечіткими. Зробивши аналіз теоретичних підходів до визначення корпоративної соціальної відповідальності, що існували на той час, автори прийшли до висновку, що теорії КСВ можна об’єднати у чотири групи: 
а) інструментальні теорії, в яких корпорація розглядається лише як інструмент створення багатства, а її соціальна діяльність є лише засобом досягнення економічних результатів; 
б) політичні теорії, що стосуються влади корпорацій у суспільстві та відповідального використання цієї влади на політичній арені; 
в) інтеграційні теорії, в яких корпорація фокусується на задоволенні соціальних вимог; 
г) етичні теорії, що засновані на етичних зобов’язаннях корпорацій перед суспільством. 
При цьому на практиці кожна теорія КСВ може бути представлена у чотирьох вимірах, що пов’язані з прибутком, політичною діяльністю, соціальними вимогами та етичними цінностями. Характеристика наведених підходів узагальнена у табл. 1. <table>
Інструментальні теорії, будучи одними із найбільш популярних протягом тривалого часу, вивчають, у тому числі, і вплив корпоративної соціальної відповідальності на ринкову стійкість підприємств та їх конкурентоспроможність. 
Наукові дослідження в одній із площин інструментальних теорій КСВ зосереджуються на теоретичному підході, який розглядає корпоративну соціальну відповідальність як один із дієвих інструментів набуття компаніями конкурентних переваг. Теорії стратегій досягнення конкурентних переваг вивчають розподіл ресурсів компаній, який забезпечує досягнення довгострокових соціальних цілей та створює конкурентні переваги. Дослідженнями встановлено, що ця група теорій КСВ включає три підходи, які розглядають: 
а) соціальні інвестиції у контексті забезпечення конкурентоспроможності (соціальні інвестиції у конкурентному середовищі);
б) природні ресурси, на яких базується фірма, та її динамічні можливості; 
в) стратегії нижньої частини економічної піраміди [3]. 
Авторами теорії соціальних інвестицій у конкурентному середовищі визнають М. Портера і М. Крамера, які застосували відому модель конкурентних переваг М. Портера для визначення ролі соціальних інвестицій у набутті підприємствами конкурентних переваг. Теоретичні положення теорії соціальних інвестицій у контексті конкурентоспроможності представлені М. Портером та М. Крамером у статті «Конкурентний ефект корпоративної філантропії» [4]. Автори теорії стверджують, що інвестування у благодійну діяльність може розглядатись як один із способів забезпечення конкурентної переваги фірми. Часто такі інвестиції створюють більшу соціальну цінність, ніж індивідуальні донори чи уряд. 
Економічні та соціальні цілі часто розглядаються як конкуруючі. Проте, на думку авторів, це застарілий погляд для світу відкритої, заснованої на знаннях конкуренції. 
Автори наголошують, що компанії не функціонують ізольовано від суспільства навколо них. Насправді, їх здатність конкурувати значною мірою залежить від оточуючого середовища, де вони працюють, впливаючи на потенційну конкурентоспроможність компанії. Чим більше соціальне вдосконалення стосується бізнесу компанії, тим більше це призводить до економічних переваг [4]. 
М. Портер та М. Крамер, визначаючи вплив контекстної філантропії на конкурентоспроможність компаній, що їх здійснюють, зазначають, що конкурентні переваги, отримані донорською компанією, залишаються суттєвими з п’яти причин: 
- благодійні заходи здійснюються в певному регіоні, в якому можуть не працювати компанії-конкуренти; 
- корпоративна благодійність використовується при колективній діяльності. Поділяючи витрати з іншими компаніями у своєму кластері, включаючи конкурентів, 
- компанія може значно зменшити витрати; 
- провідні компанії зможуть здійснювати великі внески, що дозволить їм отримати більшу частку переваг; 
- не всі контекстні переваги мають однакову цінність для всіх конкурентів. Корпоративна філантропія залежить від унікальності стратегії компанії. При цьому компанії акцентують увагу на напрямі, від якого вони або залежні у більшій мірі, або який дозволяє збільшити попит: підвищення кваліфікації, технологія, інфраструктура тощо; 
- компанія, яка ініціює корпоративну філантропію в певній сфері, часто отримує непропорційно високі переваги через високу репутацію та відносини, які вона будує. 
Річард Стекел (Stekel), Роберт Сімонс (Simons), Джефрі Сімонс (Simons), Норман Танен (Tanen) [5] зазначають, що компанії, які займаються лише виробництвом продукції та її збутом, визначають соціальну відповідальність як задачу, що важко вирішується. Проте відсутність соціальної відповідальності в діяльності може стати причиною поразки у конкурентній боротьбі. Натомість ті компанії, що впроваджують у свою діяльність корпоративну соціальну відповідальність, через стратегічне партнерство з некомерційними організаціями забезпечують рентабельність та життєздатність своєї організації. В цьому разі корпоративна соціальна відповідальність стає інструментом підтримки конкурентоспроможності. 
Підтвердження положень теорії досягнення конкурентних переваг представлено в роботі Роберта Еклса (Eccles), Іоаніса Іоанну (Ioannou), Джоржа Серафіма (Serafeim) «Вплив корпоративної культури сталого розвитку на корпоративну поведінку та продуктивність» [6]. На підставі аналізу вибірки 180 компаній, 90 із яких визначено як такі, що мають високий рівень розвитку соціальної відповідальності, та 90 – із низьким. При цьому останні значною мірою відповідають традиційній моделі максимізації корпоративного прибутку, в якій соціальні та екологічні проблеми розглядаються як зовнішні наслідки, що викликані жорсткими чинниками – рішення урядів, закони та нормативні акти.
Натомість підприємства з високим рівнем розвитку соціальної відповідальності у своїй діяльності відповідають цілям сталого розвитку та мають більш високий рівень та використовують ефективні механізми залучення зацікавлених сторін. При цьому увага акцентується на комунікаціях, нефінансових заходах щодо працівників, екологічних та соціальних стандартах, прозорості при розкритті нефінансової інформації. Компанії із високою культурою соціальної відповідальності користуються порівняно більшою владою у секторах B2C та у секторах, де вони конкурують на основі брендів та людського капіталу, а продукція компанії залежить від видобування великої кількості природних ресурсів. 
При цьому складність проведення дослідження полягала у тому, щоб розрізнити компанії, які лише механічно імітують своїх конкурентів щодо політики сталого розвитку від тих, що дійсно орієнтовані на стратегічний підхід.
Автори зробили висновок, що компанії, які активно реалізують соціальні програми, випереджають інші компанії по всіх суттєвих показниках. Таким чином, розвиток КСВ є не лише додатковою суттєвою статтею витрат, але й виступає потужним джерелом унікальних переваг. Орієнтація на КСВ дозволяє таким компаніям не лише залучати кращі кадри, а й реалізовувати гармонійні стосунки зі споживачами та стейкхолдерами, формувати вищу інвестиційну привабливість. Такі компанії мають вищі показники капіталізації та фінансової стійкості [6].
Іще одна група теорій досягнення конкурентних переваг будується на природноресурсній точці зору на можливості компанії та її динамічних можливостях (динамічних здібностях) при реалізації КСВ. 
В основі теорії конкурентних переваг, побудованій на природних ресурсах та динамічних можливостях компанії, лежить традиційна ресурсна теорія. Традиційний підхід до визначення ресурсів компанії розглядає у якості ресурсів активи, можливості, організаційні процеси, атрибути фірми, інформацію, знання та ін., тобто те, що контролює фірма і може використовувати для стратегічного розвитку та досягнення ефективності. 
При ресурсному підході превалює точка зору, відповідно до якої здатність компанії працювати краще, ніж конкуренти, забезпечується унікальною взаємодією в часі людських, організаційних та фізичних ресурсів.
В основі ресурсного підходу забезпечення конкурентних переваг традиційний ресурсний підхід, який побудований на тому, що ресурси, які найбільшою мірою сприятимуть створенню конкурентних переваг, повинні відповідати наступним критеріям: вони повинні бути цінними, рідкісними та неповторними, а організація повинна бути побудована таким чином, щоб вона могла ефективно використовувати ці ресурси [7].
Стратегічна роль ресурсів розглянута у статті Б. Вернерфельта (Wernerfelt) [8]. В статті зазначається, що унікальні ресурси дозволяють компаніям працювати краще, ніж конкуренти. При цьому стратегія зростання може забезпечуватись балансом між експлуатацією існуючих ресурсів та розвитком нових. 
В якості нового ресурсу, який забезпечує стратегічний розвиток, можна розглядати КСВ. При такому підході соціальні та етичні ресурси та можливості розвитку, що створює КСВ, можуть стати джерелом конкурентних переваг. 
Теоретичний підхід, побудований на динамічних можливостях, визначає динамічний аспект ресурсів. Цей підхід зосереджений на рушійних силах створення, еволюції та рекомбінації ресурсів у нові джерела конкурентної переваги [9]. Для визначення ролі динамічних можливостей до створення та утримання конкурентних переваг авторами статті наведене порівняння цього підходу та інших моделей стратегічного розвитку, таких як: моделі стратегій, засновані на ринковій владі (конкурентних сил, стратегічного конфлікту), стратегічні моделі, засновані на ефективності (ресурсоорієнтовані, динамічних можливостей). Авторами робиться висновок, що переможцями у конкурентній боротьбі визнаються компанії, що, відповідно до теорії динамічних можливостей, можуть швидко та гнучко реагувати на зовнішні виклики, пропонують інноваційні продукти та демонструють можливість поєднання з інноваціями ефективного управління, спрямованого на ефективну координацію, перерозподіл внутрішніх та зовнішніх компетенцій. Автори також приходять до висновку, що навіть великий запас цінних технологічних активів не завжди є запорукою створення корисних можливостей [9].
Динамічні можливості – це здатність компанії досягти нових форм конкурентної боротьби. Динамічні можливості визначають два основних ключових моменти, пов’язаних із забезпеченням конкурентних переваг:
- динамічність характеризує можливість компаній відновлювати власну компетентність для досягнення відповідності змінам, що відбулись у зовнішньому середовищі;
- час змін та терміни, які визначають швидкість технологічних змін, є критично важливими, оскільки саме вони забезпечують конкурентні переваги та характер майбутньої конкуренції на ринках.
Під можливостями автори розуміють ключову роль стратегічного управління для забезпечення адаптації, інтеграції та перебудови внутрішніх та зовнішніх організаційних умов та функціональних компетенцій у процесі забезпечення відповідності організації вимогам до здійснення змін [9].
Питанню динамічних можливостей присвячена робота Mohamad Faizal Ahmad Zaidi, Siti Norezam Othman [10]. Автори зосередили увагу при розгляді теорії динамічних можливостей на шести ключових питаннях:
1) Що таке динамічні можливості?
2) Що змінюється динамічними можливостями?
3) Яка функція динамічних можливостей?
4) Коли використовувати динамічні можливості?
5) Що потрібно досягти за допомогою динамічних можливостей?
6) Що робить динамічні можливості унікальними?
Завдячуючи динамічним можливостям виконується шість основних функцій, які забезпечують реконфігурацію ресурсів на будь-якому рівні життєвого циклу. Це дозволяє організації посилити присутність на існуючому ринку, забезпечити вихід на новий ринок та / або здійснити вихід з існуючого ринку, поки продукти (навіть для різних ринків) володіють тими ж самими можливостями. До шести функцій динамічних можливостей відносять: відновлення, рекомбінація, перерозподіл, повторювання, скорочення та виведення ресурсів. Таким чином динамічні можливості можуть використовуватись не лише для створення ресурсів, але й для виведення ресурсів при виникненні певної ситуації.
Підтвердження знаходить точка зору, що створення, адаптація та експлуатація змін є власне підприємництвом. Щоб вижити і процвітати в умовах змін, компанії повинні розвивати динамічні можливості, щоб створювати, розширяти та модифікувати власні способи функціонування. При цьому важливою є здатність організації створювати, розширяти або модифікувати свою ресурсну базу [11].
Л. Брезнік та М. Лаховник в роботі «Динамічні можливості та конкурентні переваги: висновки до конкретних досліджень» [12] виділяють шість основних динамічних можливостей: управлінські можливості, маркетингові можливості, технологічні можливості, науково-дослідні можливості, інноваційні можливості, можливості людських ресурсів.
Узагальнюючи наведені точки зору динамічні можливості можна розглядати як організаційні та стратегічні процедури, за допомогою яких менеджери отримують ресурси, модифікують, інтегрують та рекомбінують їх, створюючи нові стратегії створення цінності. Спираючись на цю точку зору, корпоративну соціальну відповідальність можна розглядати як ресурсну складову компанії, а соціальний та етичний ресурси як можливості, що можуть стати джерелом конкурентних переваг, такими як процес прийняття моральних рішень та розвиток належних відносин із основними зацікавленими сторонами: працівниками, клієнтами, постачальниками та громадами.
</body>