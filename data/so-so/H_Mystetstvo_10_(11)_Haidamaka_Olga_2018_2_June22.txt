<id>H</id>
<author_surname>Гайдамака</author_surname>
<author_name>Ольга</author_name>
<title>Величні цивілізації. Доколумбова Америка</title>
<publ_in>Мистецтво 10 (11)</publ_in>
<url></url>
<publ_part></publ_part>
<publ_place>Київ</publ_place>
<publisher>Генеза</publisher>
<year>2018</year>
<pages>24-28</pages>
<length>941</length>
<alt_orth>0</alt_orth>
<errors>майя - мая; майя - мая; обширним - широким; майя - мая; майя - мая; незважаючи на - попри; ступінчастими - східчастими; переплавлено - перетоплено; безцінний - неоціннений;</errors>
<comments></comments>
<body>Своєрідною чарівністю наділена культура доколумбової Америки. Тут виникли й досягли свого розквіту цивілізації індіанських народів, що населяли цей континент до захоплення його європейцями. З-поміж них – цивілізація майя, народу, який жив у Центральній Америці. Релігійні уявлення пронизували все життя суспільства майя. Пантеон божеств був обширним і складним. Це насамперед боги родючості, води, мисливства, вогню, зірок і планет, війни тощо. Культурі майя були притаманні складні та витончені ритуали. До таких належали димлення ароматними смолами, молитви, культові танці та співання пісень, жертвоприношення тощо. У жертву приносили квіти та гілки різних кущів, плоди, страви, тканини, статуетки та інші вироби з глини, нефриту, кістки і мушлі, пір’я цінних птахів. Міста, красиві й величні, майже завжди будували за планом, однак в окремих випадках – залежно від топографічних умов. Їх зводили вздовж певної осі, де розміщувалися широкі площі для всенародних обрядів, обсерваторії, церемоніальні комплекси, до складу яких уходили палаци, східчасті піраміди, увінчані грандіозними храмами, і навіть майданчики для ритуальної гри в м’яч. Піраміди майя, на відміну від єгипетських, – це зазвичай не гробниці, а свого роду п’єдестали, на яких височать храми, піднімаючи їх якомога вище до неба (див. с. 23). Тільки одна з пірамід майя, Áо дійшли до наших днів, була також гробницею. Це піраміда «¡раму написів» у Паленке. Свою назву ця споруда отримала завдяки численним рельєфним ієрогліфічним текстам, якими покриті буквально всі її стіни.
Астрономічні знання цієї давньої цивілізації значною мірою вплинули на архітектуру – майя ретельно розраховували будівництво кожної важливої для міста споруди залежно від орбіт руху зірок, розташування небесних світил та планет. Окремі споруди відігравали роль величезних кам’яних календарів, хронометрів, інші – були обсерваторіями та навчальними закладами, де вивчали астрономію, а деякі окремі міста служили гігантськими небесними діаграмами. Для будівництва таких приладів-споруд майя ретельно вимірювали терміни сходу й заходу сонця, періоди сонцестояння та рівнодення тощо. Глибина знань майя приголомшує. Так, наприклад, під час розкопок міста Паленке в час весняного рівнодення археологи спостерігали грандіозне видовище: східці храму Åль Кастільо, розташовані біля вершини піраміди, відкидали тінь на її уступи. Тінь поступово набувала форми змії, і в міру того, як сонце йшло за горизонт, «змія» ніби звивалася й корчилася, справляючи враження дійсно живої істоти. Навіть відблиски сонця ніби грали на її «лусці». Скульптура, як і мистецтво в цілому, оспівувала життя божеств і владу правителів. Богів – абстрактних істот – зображували символічно: у вигляді людини, тварини, рослини, а також геометрично, ієрогліфами або через поєднання елементів різних форм. Однією з найпоширеніших форм зображення була маска, у якій зливалися риси людини і тварини. Масками прикрашали храми, їх розміщували в тих місцях, де вони були найбільш помітні: на гребенях, фризах, кутах фасадів, над входами, на вівтарях тощо. Масками також прикрашали одяг і атрибути зображуваних осіб. Великого визнання у давніх майя набуло драматичне мистецтво, більшість творів якого була тісно пов’язана з танцем, музикою і являла собою своєрідні балети. Існували й особливі твори, які виконували етичну функцію. Сценою служили платформи, покриті різьбленими плитами. На них інсценували міфи, давні історії та легенди. Унікальна культура майя не зникла безслідно, незважаючи на загарбання іспанських завойовників та утиски католицької церкви. Нині, як і в минулому, вона справляє значний вплив на культуру народів латиноамериканських країн, робить свій внесок у скарбницю світової культури.
<b>Що вам відомо про  цивілізацію майя?  Завдяки яким джерелам інформації?</b>
З-поміж видатних цивілізацій доколумбової Америки цивілізація ацтеків відома щонайперше гігантськими ступінчастими пірамідами. Ацтекські піраміди не поступаються єгипетським за розмірами, і так само невідомо, яким чином індіанці їх будували. У Теотіуакані (місті богів) є одна з найвищих пірамід в Америці – піраміда Сонця заввишки 64 метри. Поруч з нею розташована піраміда Місяця, удвічі менша за розміром, але побудована на земляному валу – таким чином, піраміди майже однакові за висотою, незважаючи на різницю в розмірі. Усе мистецтво ацтеків було підпорядковане головній меті – умилостивити богів. Íа жаль, більшість його зразків було знищено, предмети з дорогоцінних металів – переплавлено, і до наших часів дійшли тільки невеликі фрагменти цих унікальних пам’яток та описи очевидців, які свідчать, Áо храмова скульптура ацтеків вирізнялася величчю і пишністю. Ацтеки оздоблювали статуї коштовним камінням та перлами, прикрашали золотом і сріблом. Вражений очевидець так описує майстерність тогочасних ювелірів: «Вони можуть відлити птицю чи іншу тварину з рухомим язиком, головою і крилами або ногами і руками, а до її рук вкласти іграшку, так що здається, ніби вона танцює з нею. Ба більше, вони беруть злиток, половина якого із золота, а половина  зі срібла, і відливають рибу з усіма її лусочками, причому одна лусочка золота, а інша срібна.  
<b>Порівняйте архітектуру пірамід майя та ацтеків з єгипетськими спорудами. Визначте спільні та відмінні риси.</b>
Імперія інків – «синів Сонця» (так звали себе її правителі) – найвідоміша із цивілізацій Південної Америки. Тут виключну роль відігравало золото, Áо виконувало в цій «золо тій країні» найрізноманітніші функції, крім однієї – воно не було засобом оплати. Інки обходилися без грошей, оскільки одним з основних принципів їхнього суспільства було самозабезпечення. Релігійні погляди інків були пов’язані з культом Сонця, яке, за їхніми переконаннями, посідало панівне становище серед богів та керувало всім наземним світом. Серед визначних пам’яток Мачу-Пікчу – місто інків, одна з резиденцій-святилищ. У столиці імперії – Куско головна святиня храму Кориканча була прикрашена золотим диском, який було спрямовано на схід так, Щоб його торкалися перші промені сонця, яке сходить. Саме до цього храму прилягав Золотий сад інків – справжнє диво. На площі приблизно двісті на сто метрів із золота і срібла в натуральну величину росло, квітло все, що його «заселяло»: люди, звірі, птахи, ящірки, комахи, різноманітні рослини. Це унікальне творіння інків викликало захоплення не тільки нечуваною вартістю обробленого золота, а, що значно важливіше, видатною художньою майстерністю його творців. На жаль, безцінні витвори «золотого міста» були розграбовані конкістадорами і більшість із них – знищені. Проте здобич іспанців виявилася лише часткою справжнього багатства Куско, усе інше зникло у схованках і до сьогодні не знайдене. Нині багато таємниць давніх цивілізацій Америки так і залишаються нерозкритими, а елементи їхніх культур органічно вплелися в мистецтво країн Латинської Америки.</body>