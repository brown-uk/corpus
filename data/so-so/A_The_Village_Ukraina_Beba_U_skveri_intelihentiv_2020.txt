«Ми подумали, що було б круто перетворити пластик, який часто є сміттям у скверах і парках, на цінний ресурс для інфраструктури та озеленення. Насправді пластик, який ми сприймаємо як сміття, може бути хорошим матеріалом. Так виникла ідея створити лавку з переробленого пластику, яка має столик, на якій можна сидіти на кількох ярусах та яка водночас є клумбою. Це наш спільний проєкт з «Україною без сміття» за підтримки фундації Coca-Cola. 

Зазвичай вуличні лавки, столики, смітники робляться якомога простіше й дешевше, тому що ніхто не бачить доцільності в тому, щоб вкладати великі ресурси в лавку, яку швидко зіпсують. Через простоту й дешевизну конструкція не завжди комфортна й досить легко забруднюється, оскільки в ній зазвичай є щілини, у які можна натикати бички та сміття. Тому в нас було завдання зробити лавку якомога більш монолітною та щоб її було складно забруднити.

Розміщення лавки стало для нас складним питанням, оскільки це потребує домовленостей із міською адміністрацією. Та, на щастя, у Шевченківському районі в бюджеті участі переміг проєкт реконструкції Скверу київських інтелігентів, що передбачав встановлення станції сортування сміття, використання сталих об’єктів та об’єктів із переробленого пластику. Зараз почалися перші роботи з реконструкції, і ми домовилися, що там встановимо два наших об’єкти – дві лавки з переробленого пластику.

Як у Києві з’явилася майстерня з перероблення пластику

Ще однією складністю стало виготовлення плит із переробленого пластику. В Україні є заводи, які переробляють пластик, але вони роблять об’єкти у промислових масштабах, які не можуть бути застосовані в публічному просторі. Процес перероблення пластику в невеликих майстернях в Україні не налагоджений, він є лише в Одесі в майстерні «Дорогоцінний пластик», якою керує Євген Хлебніков. Перероблення пластику – це про сталий метод та екологічність, а ганяти вантажівками сміття з Києва в Одесу, щоб там зробити з нього плити та знову повезти в Київ – не надто стале рішення. 

Тому нам потрібно було налагодити процес у Києві, щоб нарешті з нашого пластику можна було виробляти плити. Саме тому ми зробили це в партнерстві з «Україною без сміття». Вони мають базу для сортування, вторсировину та домовилися з Євгеном про виготовлення термостолу, у якому подрібнений на спеціальному шредері пластик розплавляється, запікається кілька годин і набуває форми плити. Завдяки цьому партнерству ми нарешті запустили в Києві майстерню з перероблення пластикових кришечок.

Ще одна частина проєкту – це популяризація сортування сміття, адже ця лінійка меблів – це приклад того, що можна отримати після перероблення».
