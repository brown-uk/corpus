
Під час карантину, в період самоізоляції, питання домашнього насильства стало доволі гостро. Адже багато людей опинилися замкнені зі своїм партнером чи родичами через необхідність залишатися вдома та карантинні заходи. В усьому світі збільшилась кількість звернень до поліції щодо домашнього насильства. В Китаї збільшилася кількість розлучень. Так, чула історії, як багато хто з моїх знайомих або вирішили одружитись, або розійшлися під час карантину. Важкі часи можуть мотивувати нас діяти більш радикально. Адже, погодьтесь, коли ви розумієте, що завтра у вас є велика ймовірність заразитись смертельним вірусом, це впливатиме на рішення, які ви прийматимете стосовно свого майбутнього. Під страхом смерті вам захочеться поєднати свою долю з людиною, яка поруч, аби мати можливість бути з нею в лікарні (хоча наразі бути поруч з коханою людиною в інфекційному відділенні ковіду доволі складно, адже це небезпечно). Або навпаки – ви можете зрозуміти, що з вами поруч не та людина, з якою ви хотіли б переживати цей карантин. Сидіти вдвох у чотирьох стінах може бути неймовірно важко, особливо коли ви у співзалежних стосунках.
<b>Співзалежні стосунки</b>
Можливо, вам доводилося чути про залежні стосунки. Онлайн існує доволі багато статей про те, як зрозуміти, що ви в залежних стосунках.
Як правило, співзалежні стосунки – це патологічні емоційні, соціальні та/або фізичні стосунки, де одна людина залежить від іншої. Я буду розглядати приклад таких стосунків в парах, хоча такі патологічні паттерни можливі і в сім’ях (наприклад, матері з сином або сестри з братом). Найяскравіший, певно, приклад – це коли дружина, бачачи, що її чоловік багато п’є, а вона не в змозі з ним сваритись та змінити його, починає пити з ним. У співзалежних стосунках людина ставить потреби іншої вище за свої, жертовність та задоволення потреб партнера/ки стає самоціллю.У таких стосунках також наявне нездорове «чіпляння» до партнера/ки через те, що один з партнерів не є самодостатнім та самостійним. Таким чином один або обидва партнери залежать одне від одного, без іншого не можуть почувати себе «наповненими», щасливими тощо.
В контексті співзалежності також можна розглядати і домашнє насильство. Воно може бути як з боку одного з партнерів, так і з боку обох (хоча друге – доволі рідко).
На жаль, термін <quote>«співзалежність»</quote> дуже багато використовують в книгах із самодопомоги, інколи не в тому контексті, в якому це використовують психологи. Цей термін також існує в популярній культурі, зокрема в коміксах. Через це термін застосовується для опису багатьох видів поведінки. Зокрема щодо зловживання речовинами, хоча в цьому випадку сумісне зловживання не завжди буде означати, що в парі співзалежні стосунки. Наприклад, обидва партнери можуть зловживати алкоголем, проте їхні стосунки будуть стабільними.
Ба більше, деякі психотерапевти зазначають, що позначання своїх клієнтів як «залежних» може призвести до негативних наслідків (зокрема сорому та розгубленості), і рекомендують не зловживати таким терміном. Наприклад, за словами психологині Баккі Кулавол, багато хто з нас у часи тривоги та непевності у стосунках може потребувати більше уваги до себе від свого партнера. Це може виражатись фізично (обійми, поцілунки) та у словах («пообіцяй мені, що ти повернешся»). І це лякає, тому що більша увага може виглядати як прояв співзалежності (і тут видно, що виникає стигма проти слова) або як прояв вразливості. До того ж люди не схильні ділитись своїми побоюваннями втратити партнера/ку, хоча це нормальний процес розгортання стосунків.
Насильство може бути не тільки фізичним
Далі в контексті розподілу типів домашнього насильства я буду розглядати здебільшого пару одружених або неодружених людей, які проживають разом.
Аб’юз походить від латинського слова abusus, що означає «зловживання», «неправильне вживання». В стосунках, можна сказати, це означає «зловживання» партнером, його почуттями. Згідно зі статистикою Центру з контролю та профілактики захворювань в США (CDC), одна із чотирьох жінок та майже один із десяти чоловіків зазнали контактного сексуального насильства, фізичного насильства та/або переслідування з боку інтимного партнера протягом свого життя і повідомляли про певну форму впливу, пов’язаного з аб’юзом. В США понад 43 мільйони жінок та 38 мільйонів чоловіків зазнали психологічного насильства з боку інтимного партнера протягом свого життя. В Україні, за даними Мінсоцполітики станом на лютий 2020 року, зафіксовано понад 130 тисяч звернень громадян через домашнє насильство, що на 15% більше, якщо порівнювати з аналогічним періодом минулого року, з них 88% – від жінок, 10% – від чоловіків. Від дітей надійшло 1055 звернень. І це – до початку пандемії.
Не можна заперечувати, що COVID-19 дуже сильно вплинув на економічний та психологічний стан людей в усьому світі. В якийсь момент була паніка, люди відчували розгубленість. Страх є досі. Такі умови можуть стимулювати насильство в сім’ях, де його не було доти, та погіршення ситуацій у домівках, де жорстоке поводження та насильство були проблемою.
За словами соціологині Маріанни Гестер, були всі підстави вважати, що обмеження, введені для запобігання поширенню вірусу, матимуть такий ефект: насильство в сім’ї зростає, коли сім’ї проводять більше часу разом, наприклад, на Різдво та літні канікули. У країнах Західної Європи після початку карантину вже в березні зафіксували зростання повідомлень про випадки домашнього насильства. Наприклад, у Франції кількість звернень збільшилася на 30%. У Великій Британії кількість жінок, убитих чоловіком удома, зросла втричі. Деталізовану статтю про домашнє насильство в Україні під час карантину читайте тут. За даними Фонду народонаселення ООН, організації «Ла Страда – Україна» і Женевського центру демократичного контролю за збройними силами, 38% суддів і 39% прокурорів вважають домашнє насильство «приватною справою». За даними ВООЗ, від 29% до 62% жінок, що страждають від насильства в сім’ї, не заявляють в поліцію. Домашнє насильство залежно від його проявів та тяжкості може кваліфікуватися як адміністративне правопорушення або таке, що має ознаки злочину і в Україні карається, як правило, ув’язненням від одного до шести місяців (або штрафом).
Існує багато різних класифікацій, проте можна виокремити шість основних видів аб’юзу.
Фізичний – це буквально будь-який контакт з тілом задля завдання шкоди. Фізичний аб’юз визнано найбільш очевидною формою домашнього насильства.
Знищення майна – так, те, що ми так часто бачимо в серіалах і кіно: коли герой в пориві гніву вириває у своє подруги її мобільний телефон або коли дівчина стоїть і палить речі свого екскоханця, теж підпадає під цей критерій. Це дуже схоже на фізичний аб’юз, проте цей вид насильства спрямований не на партнера, а на його майно. Така агресія може виникати внаслідок неконтрольованого гніву або бути спланованою.
Сексуальний аб’юз – це будь-який сексуальний контакт з партнером/партнеркою без згоди. Так, якщо ваша партнерка або партнер не хочуть вас цілувати, а ви примусово до них леститесь, це теж вважається сексуальним аб’юзом. Нагадаю, що 65% чоловіків в Україні вважають, що їхня партнерка повинна мати з ними сексуальний контакт, якщо вони цього хочуть. Трохи більше на цю тему я пишу у своїй статті про звинувачення жертви.
З іншого боку, до сексуального аб’юзу також буде належати відмова використовувати контрацепцію, попри бажання одного з партнерів та відмова від сексу задля маніпуляцій. Наприклад, в стосунках дружина буде маніпулювати сексом заради купівлі якоїсь речі, відмовлятиме своєму чоловікові в близькості постійно, таким чином стосунки можна схарактеризувати не як здорові, радше патологічні. Чоловік постійно перебуватиме у фрустрації, жінка маніпулюватиме та вигадуватиме нові причини, створюючи дедалі більшу напругу. Таким чином, самооцінка та поведінка чоловіка зміняться з часом під тиском його партнерки.
Духовний або релігійний аб’юз – на жаль, не дуже досліджувана тема. Мені було цікаво, коли я прочитала про цю форму насильства, адже вона така неочевидна. Духовність, за визначенням професора Едварда Канди, – це термін, який використовується в доволі широкому розумінні людського пошуку трансцендентності, сенсу та відчуттям «моральної спорідненості між людьми із Всесвітом та буттям» (тож, це не обов’язково може бути пов’язано з релігійністю).
Один із партнерів використовує своє релігійне або духовне становище (силу) для маніпуляцій партнером. Маніпуляції з релігійними доктринами з метою примусити партнера до повного підпорядкування також визнаються актом духовного аб’юзу. Така маніпуляція може навіть не виглядати токсично, проте маніпулювання з використанням релігії може бути одним з найдієвіших методів впливу.
З іншого боку, релігійним аб’юзом також будуть вважатися випадки, коли один із подружжя висміює релігійність партнера/ки або заважає йому/їй виконувати релігійну діяльність. Наприклад, в єврейській традиції чоловік повинен молитись три рази на день, жінка – один чи два рази. В дослідженні аб’юзу серед дружин ультраортодоксальних євреїв (харедім) жінка розповіла, як чоловік сказав їй: «Твоя молитва нічого не важить, ти б краще була б ліпшою жінкою для мене». Цей і подібні коментарі вплинули на жінку, адже з часом вони змінили її самосприйняття. Проте це був не тільки психологічний аб’юз, адже через знецінення ваги її молитви, вона не могла тепер відчувати себе духовно наповненою після неї.
Економічний аб’юз – коли одна людина в парі повністю контролює процес витрачання грошей («фінансовий контролер»), приймає безапеляційні рішення стосовно витрат, навіть якщо інший з партнерів теж заробляє гроші. Найбільше це помітно в тих випадках, коли фінансовий контролер відмовляється платити за рахунками, проте, наприклад, витрачає кошти на повій, важкі наркотики тощо. У крайніх випадках партнера можуть змусити займатися додатковою роботою, продавати коштовні речі або шукати інші шляхи (зокрема комерційний секс), аби отримати прибуток.
Дослідження в дев’яностих,16 коли почалась велика хвиля зацікавленості в цій темі, показали, що багато жінок схильні повертатись до своїх аб’юзерів або до схожих стосунків у майбутньому. З іншого боку, дані демонстрували, що жінки були під більшими ризиком, якщо вони вирішували піти від свого аб’юзера – більшість вбивств, скоєних аб’юзивними партнерами, були саме через бажання партнерки розірвати стосунки. Дуже важливими зовнішніми факторами впливу залишатись у стосунках були економічні (наприклад, нема куди йти чи за що жити) та/або тривалість стосунків, діти, шлюб.

