<id>A</id>
<author_surname>Кобаль</author_surname>
<author_name>Геннадій</author_name>
<title>І вашим і трохи нашим: Що дає Україні рішення Бундестагу щодо "Північного потоку – 2"</title>
<publ_in>112.ua</publ_in>
<url>https://ua.112.ua/mnenie/i-vashym-i-trokhy-nashym-shcho-daie-ukraini-rishennia-bundestahu-po-pivnichnomu-potoku-2-515356.html</url>
<publ_part></publ_part>
<publ_place>Київ</publ_place>
<publisher></publisher>
<year>2019</year>
<pages></pages>
<length>430</length>
<alt_orth>0</alt_orth>
<errors>би - б; проекту - проєкту; у відповідності з - відповідно до; енергопакету - енергопакета; якщо би - якби</errors>
<comments></comments>
<body>Німецький Бундестаг 13 листопада з другої спроби ухвалив поправки до газової директиви ЄС, яка регулює діяльність газопроводів третіх країн на території ЄС і, отже, поширюється на головний конкурент української ГТС – російський трубопровід «Північний потік – 2». Він виходить на сушу саме в Німеччині і за фактом є трубою з Росії до цієї країни: проголосовані Бундестагом норми стосуються його 
Серед головних положень ухваленого законодавства – вимога про поділ компаній, що постачають газ, і компаній, які його транспортують. А це означає, що компанія – оператор «Північного потоку – 2» повинна бути незалежною від «Газпрому», а 50% його пропускної потужності повинні бронюватися для альтернативних постачальників. І це обмеження. Але якими би оптимістичними вони не видавалися, є й погана новина: <emphasis>за фактом Бундестаг легалізував і певним чином навіть врятував російську трубу</emphasis>. Зі спірного проекту, участь в якому могло загрожувати європейським компаніям серйозними наслідками (як відомо, Антимонопольний комітет Польщі (UOKiK) оштрафував французьку компанію Engie Energy, партнера трубопроводу, за відмову співпрацювати у розслідуванні справи стосовно нього на тлі участі в проекті), <emphasis>«Північний потік – 2» перетворюється на цілком добропорядну компанію, один із трубопроводів, які легально функціонують у відповідності з європейськими правилами</emphasis>. Мовляв, до нього вже було застосовано вимоги третього енергопакету, накладено обмеження, його й так вже покарано. І ось це якраз погана новина, оскільки застосовані обмеження не тільки не ставлять хрест на проекті, але й дозволяють йому спокійно працювати, хоч і з меншою потужністю, ніж планувалося раніше.
Що стосується незалежності оператора, який повинен керувати «Північним потоком – 2», то дивно уявляти, як він може не залежати від «Газпром» з урахуванням того, що трубою можна постачати тільки російський газ і ця держкомпанія наділена виключним правом експортувати газ з РФ через трубопроводи. А з огляду на те, що на практиці впродовж маршруту проходження газопроводу немає жодного газодобувного регіону і, відповідно, гравця ринку, який міг би бути зацікавлений у бронюванні 50% його потужностей, у відповідності з рішенням, ухваленим у Німеччині, це означає лише <emphasis>рішення заповнювати його газом вполовину від передбачених потужностей. А ось це, мабуть, єдиний плюс для України:</emphasis> з урахуванням «Турецького потоку» та інших обхідних газопроводів «Газпрому» до Європи, для нашої ГТС залишається щонайменше 30 млрд куб. м, які росіяни не зможуть прокачати до Європи без української труби.
Якщо би рішення щодо обмеження до 50% потужностей «Північного потоку – 2» взагалі не було б ухвалено, але при цьому газопровід було би введено в експлуатацію, позиції України в процесі переговорів про укладення нового контракту на транзит були би значно слабкішими: у Росії не було би вільних обсягів газу, для яких потрібна була інша, крім «Північного потоку – 2», труба для постачання до Європи. Адже, як відомо, введення в експлуатацію трубопроводу заплановано вже на І квартал 2020 року.</body>
