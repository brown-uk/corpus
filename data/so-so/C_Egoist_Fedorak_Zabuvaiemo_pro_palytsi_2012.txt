
Що потрібно викинути з пам’яті, а що мати на увазі, міняючи лижі на сноуборд?

«От уяви собі: ти довший час їздиш на комфортному седані, звик до нього, але одного разу товариш з тобою поділився враженнями і емоціями від їзди на масивному позашляховику під час таких собі трофі-рейдів, і тобі захотілося спробувати», – так намагався пояснити мені різницю між катанням на лижах та сноуборді один знайомий, який є справжнім «асом» і в одному, і в іншому. У цьому порівнянні зручний і звичний для багатьох седан – це гірські лижі, а потужний позашляховик – сноуборд. «І те, і те їздить, але емоції від цієї їзди зовсім різні», – підсумував товариш, додавши: «Якби, не дай Бог, мені довелося вибирати між лижами і сноубордом, я вибрав би велосипед».

Власне, й інші люди, які впевнено почувають себе, як на лижах, так і на сноуборді, наголошували на тому, що це зовсім різні відчуття, попри те, що і те, і те їде з гори по снігу. Що ж, спробуємо все-таки розібратися, чи варто з об’їждженого «Мерседеса» пересідати на незнайомий і суворий «бобік».

Протистояння поколінь

Навіть людина, яка не особливо розбирається у гірськолижному відпочинку та катанні на дошці, подивившись на будь-який схил, де є лижники та бордери, одразу помітить, що на дошках стоїть переважно молодь, тоді як поважних панів побачиш на лижах. Тож не дивно, що коли заходить мова про якесь протистояння лижників та бордерів, то дуже часто його порівнюють з конфліктом батьків та дітей. Мовляв, одні – це класики, які давно розмірено їздять та катаються, а інші – молоді екстремали. Їм просто спуститися з гори мало, натомість потрібно відчути більше екстріму, а також «показати себе» – завдяки ефектній манері їзди, яскравому одягу, модним аксесуарам. Однак, на сьогодні такі уявлення вже можна віднести до стереотипних. Адже стильних лижників зараз на трасах не менше, ніж бордерів, а щодо екстрім-розваг, то: «Спершу стильно вдягнені «чувачки» каталися на дошках і під час спуску стрибали з різних трамплінів та робили такі викрутаси, що аж в голові паморочилось. В той час катання на лижах порівняно з дошкою виглядало дещо застарілим, нудним, класичним – лижники не могли робити те, що витворяли бордисти. Але з часом останні також зайнялися цими трюками, і з боку виглядало це набагато ефектніше, ніж на дошці», – розповів Іван Бандрівський, лижник та сноубордист зі стажем. Його слова підтверджують й досягнення професіоналів. Так, швидкість на лижах завжди більша, ніж на сноуборді (світові рекорди – 251 проти 201 км/год), та й щодо висоти польоту і його видовищності, то тут теж лижники не поступаються дошкарям.

Та, незважаючи на це, екстремальнішим все-таки вважається сноуборд. Це тому, що (за словами спортсменів) відчуття швидкості на дошці при 70 км/год приблизно такі ж, як на лижах при 100 км/год.

Походження лиж і сноуборда

«Ментальні» відмінності між лижами та сноубордом пояснюються походженням та «історичними причинами» появи одного й іншого. Так, гірські лижі еволюціонували від снаряда (праотця бігових лиж), який придумали чи то чукчі, чи то норвезькі вікінги або їх нащадки, щоб банально пересуватися по засніжених просторах. Таким чином, предки сучасних лиж були далеко не розвагою, а практичним засобом пересування, і багато в чому від них залежало «виживання» північних народів, оскільки на лижах, зокрема, полювали і воювали. Сноуборд, натомість, початково був створений для розваги, оскільки снігова дошка походить від дошки водної, на якій серфінгісти (теж виключно заради емоцій та задоволення) «ловлять хвилі» без жодних «прикладних» функцій.

Батьки хочуть стати молодшими

Та якщо у житті з часом та набутим досвідом діти стають подібними до батьків, то на засніжених схилах все навпаки: набагато частіше лижники беруться освоювати і дошку, аніж люди, що почали займатися сноубордингом, знаходять час для лиж.

Але перед тим, як «пересісти» з двох вузьких «дерев’яшок» на одну «широку» і забути про палиці, потрібно морально підготуватися. В першу чергу до того, що все доведеться починати практично з нуля. І хоча спеціалісти й говорять, що ті, хто катався раніше на лижах, швидше освоюють сноуборд, втім відзначають, що це, скоріше за все, через любов до снігу, схилів і швидкості, адже техніка катання на цих двох «снарядах» суттєво відрізняється. По-друге, на відміну від лиж, де навіть у початківця при невеликій швидкості на не вельми крутій гірці і загальновідомому «плугу», є багато шансів втриматися на ногах, сноуборд «жорстокіший», і найменша хиба закінчується падінням. Тож треба бути готовим, що падати доведеться дуже часто, і нерідко це буде боляче.

Втім, не ймовірний біль від падінь і, як наслідок, синяки, часто стримують бажання поважних панів стати на дошку, а комплекс «як вони виглядатимуть в очах оточуючих, раз по раз сідаючи на дупу». Та на тих, кому все-таки вдається здолати цей психологічний бар’єр, дуже швидко чекає сатисфакція – адже щоб впевнено почуватися на сноуборді, потрібно набагато менше часу, ніж щоб досягти приблизно такого ж рівня на лижах. На дошці ви вже за 3-4 дні тренувань і падінь не відчуватимете себе на схилі білою вороною та навіть почнете давати поради тим, хто вперше став на сноуборд. На думку інструкторів, на лижах схожого рівня катання потрібно добиватися не менше 10 днів наполегливих тренувань.

Кості страждають

Окрім емоційного фактора, при виборі «снаряду», на якому кататися, постає ще один дуже важливий «фільтр» – травматизм. Якщо молодь переважно може дозволити собі про це не задумуватися, то чим старшими ми стаємо, тим більше дбаємо про свої кості, згадуючи, в яких місцях вони у нас вже не дуже міцні. З огляду на це, не зайвим буде зазначити, що типовими для лижників слабкими місцями є коліна – хрестоподібні зв’язки та меніск, а у сноубордистів – це спина, кобчик, ключиці. Тому, якщо вирішили стати на борд, не варто нехтувати спеціальним захистом для спини. А така річ, як шолом, має бути настільки ж очевидною, як для лижника, так і для сноубордиста, як самі лижі чи борд, адже голова – найцінніше, що у нас є, а сильно вдаритися нею об землю з висоти власного росту мають приблизно однакові шанси, як лижник, так і сноубордист. До речі, найбільший гірськолижний курорт України «Буковель» з нинішнього сезону просто не пускає на схили людей без шоломів.

Головні претензії

лижників до сноубордистів:

– Раптово зупиняються поперек схилу і сидять на трасі великими групами, чим заважають з’їжджати.

– «Гальмують» чергу на підйомник, або пропихаються на нього без черги.

– Наїжджають на лижі, чим псують їх, а інколи і ламають.

сноубордистів до лижників:

– Пхаються на цілину, яку вважають «своєю» бордери, і псують її.

– Навмисно зачіпають палицями «сусідів по схилу».

– Лижі створюють вибоїни на трамплінах, які для себе «нарили» сноубордисти.

«Дискримінація» бордерів

Якщо згадали про «Буковель», то окрім цього нововведення там запровадили й інше, яке дуже роздратувало сноубордистів, і про яке варто пам’ятати особливо тим, хто лише став чи планує стати на дошку. Відтепер на усіх витягах «Буковеля» діє правило «однієї ноги». Це означає, що заходити на підйомник, підніматися та сходити з нього бордер повинен з пристібнутою до дошки однією ногою. «Буковель» це правило мотивує, по-перше, коректністю стосовно інших людей, які стоять в черзі на підйомник (лижників), оскільки часто бордери з дошкою в руках обходили чергу і швидше сідали на підйомник. А по-друге, як запевняє адміністрація курорту, тепер відсутній ризик, що дошка під час підйому на гору випаде з рук і приземлиться у когось на голові.

Якщо з першим аргументом мало хто може сперечатися, адже справді, часто бордери без черги «проскакували» на підйомник, несучи дошку в руках, то другий – не надто сильний: ніхто не пам’ятає, щоб коли-небудь дошки «літали» з підйомника на схил, а тим більше травмували оточуючих.

Натомість на численних форумах та в соцмережах після нововведення не стихають сигнали S.O.S., оскільки кількість падінь при заході на підйомник, а особливо, сході з нього, а також травм, суттєво збільшилася. Досвідчені бордери говорять, що набагато зручніше та безпечніше було підніматися з двома пристібнутими ногами, а початківці воліють і далі тримати дошку в руках. Однак «Буковель» наразі, попри тисячі закликів та прохань скасувати це правило, ніяк не відреагував і, схоже, не зробить цього. Натомість, працівники курорту готові «заплющувати очі» на деякий обхід правила. Так, якщо на підйомник без однієї пристібнутої ноги вас таки не пустять, то вже під час підйому ніхто не заборонить вам чи прищепити й другу, або ж таки відстебнути дошку (але при цьому ризик її випадання з рук збільшується) і ногами зійти на верхній станції, як ви звикли це робити. Попри те, що за такі «хитрощі» адміністрація курорту грозиться блокувати абонементи, наразі про схожі випадки не чули.

Яка розумна цьому альтернатива?

Попри все, через це правило лояльність до «Буковелю» армії бордерів суттєво похитнулася, і багато з них вже повернули погляди на захід (Польща, Словаччина, Австрія, Франція, Швейцарія, Італія) і схід (Росія, Грузія), щоб знайти там альтернативу рідним Карпатам. Втім, як відомо, «добре там, де нас нема». Адже, насправді, аналогічне правило діє, хоч і не на всіх, але на багатьох європейських гірськолижних курортах, і там обійти його буде ще складніше. Та, разом з цим, в Європі можна знайти й інше: траси виключно для сноубордистів, де враховані їх побажання та особливості катання на дошці. Так, в такому випадку, бордерам, переважно пропонують не лише схил, а й більші та менші трампліни на ньому (на тому ж «Буковелі» бордери їх «будують» самостійно), інші спортивні перешкоди, жолоби для хаф-пайпу тощо.

Зважаючи на те, що ціни на катання, їжу та проживання на «Буковелі» демократичними назвати важко, можна не сумніватися, що частина дошкарів все-таки знайде собі альтернативу найпопулярнішому зимовому курорту України за кордоном.

Що лижнику добре, то сноубордисту – ні (і навпаки)

Лижники набагато комфортніше почувають себе на підйомниках. Так, бордеру важко сходити з крісельного підйомника і дуже незручно підніматися на бугельному чи «тягунах», особливо, коли площина горизонтальна. Також лижники, завдяки палицям, можуть долати горизонтальні ділянки на трасах і біля них, не відщіпаючи лиж, бордерам для цього потрібно звільняти ноги або підпихати один одного.

Натомість, коли потрібно десь пройтися, несучи свої «снаряди» в руках, тут уже проблеми виникають в лижників. Адже їх черевики набагато менше пристосовані до ходьби, ніж у сноубордистів, ну і нести в руках чотири предмети завжди не так зручно, як один.
