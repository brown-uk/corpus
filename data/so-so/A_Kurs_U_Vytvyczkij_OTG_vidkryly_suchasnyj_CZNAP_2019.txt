<id>A</id>
<author_surname></author_surname>
<author_name></author_name>
<title>У Витвицькій ОТГ відкрили сучасний ЦНАП</title>
<publ_in>Курс</publ_in>
<url>https://kurs.if.ua/society/u-vytvyczkij-otg-vidkryly-suchasnyj-cznap/</url>
<publ_part></publ_part>
<publ_place>Івано-Франківськ</publ_place>
<publisher></publisher>
<year>2019</year>
<pages></pages>
<length>313</length>
<alt_orth>0</alt_orth>
<errors>у місцевому ЦНАП - у місцевому ЦНАПі</errors>
<comments></comments> 
<body>
6 тисяч мешканців гірської громади на Прикарпатті отримають доступ до якісних адміністративних послуг за підтримки Програми «<foreign>U-LEAD<foreign> з Європою».
За багатьма послугами, які раніше можна було отримати лише у районному центрі, мешканці Витвицької ОТГ тепер можуть звернутись у свій Центр надання адміністративних послуг.
«Відтепер мешканці громади зможуть отримувати 125 адміністративних послуг безпосередньо у ЦНАП громади. Це найпопулярніші групи послуг – присвоєння адреси, реєстрація місця проживання, а також послуги РАЦС (видача свідоцтва про народження, реєстрація шлюбу), земельні послуги. У ЦНАП також працюватиме державний реєстратор, який, зокрема, забезпечуватиме державну реєстрацію бізнесу», – розповідає начальник відділу ЦНАП Витвицької ОТГ <b>Наталія Юсип<b>.
Для відкриття Центру надання адміністративних послуг громада доклала чимало зусиль. Основним питанням, за словами голови громади <b>Миколи Шикора<b>, було обладнати приміщення.
«Для цього довелося провести повну реконструкцію приміщення сільської ради, яка тривала близько двох років. У ремонт будівлі, де розмістився ЦНАП, сільська рада вклала близько 400 тисяч гривень», – говорить голова Витвицької ОТГ Микола Шикор.
Персонал Центру надання адміністративних послуг сьогодні – це 7 працівників, чотири з яких працюватимуть на віддалених робочих місцях в старостинських округах. Всі працівники пройшли навчання з п’яти модулів щодо роботи належного ЦНАП, що засвідчено відповідними сертифікатами. Також як допомогу від Програми «<foreign>U-LEAD<foreign> з Європою» громада отримала меблі, комп’ютерну техніку та програмне забезпечення для обладнання приміщення.
Окрім того, що важливо для гірської громади зі складною територіальною доступністю, у місцевому ЦНАП надаватимуть усі 40 видів соціальних послуг, включно з призначенням державних соціальних допомог. Громада також закупила обладнання для паспортної станції, яке зараз підключають і незабаром запустять для повноцінної роботи. Тож вже у 2020 році мешканці зможуть отримувати <foreign>ID<foreign>-картки та закордонні паспорти.
«Відкриття ЦНАП у Витвиці є результатом об’єднання громад та реформи децентралізації. Такі проєкти стають можливими, коли є вмотивовані команди місцевої влади. А якісні послуги є там, де громада перебирає усі повноваження та прагне наблизити послуги до людей», – зазначив радник з питань децентралізації Центру розвитку місцевого самоврядування <b>Максим Чопей<b> під час відкриття ЦНАП у Витвицькій ОТГ.
</body>
