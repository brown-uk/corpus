3 грудня з нагоди 298-ї річниці з дня народження видатного філософа на Харківщині відбулись урочисті заходи.

Вранці представники обласної та районної влади, а також працівники музею вшанували пам'ять Григорія Сковороди покладанням квітів до його могили.

«Видатна людина, великий українець, філософ, критик, публіцист, музикант, співак, педагог - усі ці означення стосуються Григорія Савича Сковороди. Зичу кожному жителю Харківщини відкрити для себе різні грані таланту нашого філософа», - сказав заступник голови ХОДА Євгеній Грицьков.

Також у ХОДА відбулось засідання оргкомітету з підготовки відзначення 300-річчя від дня народження Григорія Сковороди, яке святкуватимуть 2022 року.

Як зазначив Євгеній Грицьков, за підсумками наради Харківщина має надати пропозиції та напрацювання до організаційного комітету при КМУ. Організація відповідних заходів також передбачена постановою Верховної Ради України.

Так, проєкт дорожньої карти з підготовки та відзначення 300-річчя від дня народження Григорія Сковороди презентувала директорка Департаменту культури і туризму ХОДА Людмила Терещенко. Вона відзначила, що основними напрямками, за якими проводитиметься робота, стали: реставрація пам’яток історії національного значення, відновлення інфраструктури музейного комплексу, розвиток туристичної галузі, підготовка сувенірів та друкованої продукції, а також проведення науково-освітніх заходів. Окремо обговорили питання відновлення та ремонту автомобільних шляхів, які ведуть до музею.

Директорка ОКЗ «Національний літературно-меморіальний музей Г.С.Сковороди» Наталія Мицай також наголосила на необхідності реставрації приміщень музею, зокрема - дерев’яної комори та контори керівника. Крім того, передбачається створення нової музейної експозиції. До її оформлення запросили фахівців державної академії дизайну та мистецтв, науковці з ХНУ ім. В.Н.Каразіна та Харківського національного університету імені Г.С. Сковороди будуть готувати відповідні науково-освітні заходи.

«У період підготовки до ювілею поставлені завдання зі створення нового музейного простору, який займає 18 га. Зокрема, ми працюємо з благодійниками, щоб на території музею встановити фонтан Сковороди «Нерівна всім рівність», що є символом філософа», - відзначила директорка музею.

Заступник голови ХОДА запевнив музейників, що при формуванні видатків на 2021 рік питання розвитку цього музейного комплексу розглядатимуться в пріоритеті.
