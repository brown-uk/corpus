<id>A</id>
<author_surname></author_surname>
<author_name></author_name>
<title>Представники громадських організацій перевірили на доступність Регіональний центр послуг</title>
<publ_in>Офіційний сайт Харківської міської ради, міського голови, виконавчого комітету</publ_in>
<url>https://www.city.kharkov.ua/uk/news/predstavniki-gromadskikh-organizatsiy-perevirili-na-dostupnist-regionalniy-tsentr-poslug-39248.html</url>
<publ_part></publ_part>
<publ_place></publ_place>
<publisher></publisher>
<year>2018</year>
<pages></pages>
<length>441</length>
<alt_orth>0</alt_orth>
<errors>вирішувати свої проблеми - розв'язувати свої проблеми; обладнані для прийому людей - обладнані для приймання людей; знаходиться на нормативній висоті - розташований на нормативній висоті; у зоні ресепшен - у зоні ресепшн; вирішувати свої проблеми - розв'язувати свої проблеми; може вирішити свої питання - може розв'язати свої питання; підйомник - підіймач; запису на прийом - запису на прийняття</errors>
<comments></comments>
<body>
<b>Люди, які пересуваються на інвалідному візку, самі можуть приходити до Регіонального центру послуг і вирішувати свої проблеми, оформлювати документи.</b>
Про це повідомила віце-президент Харківської міської громадської організації інвалідів «Креавіта» Олена Шингарьова, яка відвідала Регіональний центр послуг і на особистому прикладі перевірила центр на доступність для людей з обмеженими можливостями. 
Зокрема, біля Регіонального центру послуг відведені спеціальні місця для паркування, зроблені пандуси. На центральних дверях є кнопка, при натисканні якої рух дверей сповільнюється, і людина з інвалідністю може спокійно потрапити в приміщення. У центрі встановлено термінали з низькою підлогою для реєстрації в черзі. Немає високих стійок, робочі місця адміністраторів обладнані для прийому людей з інвалідністю. У приміщенні є покажчики, які ведуть до санітарної кімнати.
«Вмикач світла знаходиться на нормативній висоті - 90 см, людина на візку може легко заїхати і включити світло. Є поручні, дзеркало  знаходиться на нормативній висоті і регулює кут нахилу, людина на візку бачить себе цілком і повністю. Також звернемо увагу на гачки, якщо людина приїхала у верхньому одязі або хоче повісити сумку, то можна скористатися двома гачками, які тут встановлені. Санітарна кімната обладнана всім необхідним для повного комфорту», - зазначила Олена Шингарьова. 
Також у Регіональному центрі зроблені тактильні лінії, за якими орієнтуються люди з проблемами зору. У зоні ресепшен є книги шрифтом Брайля. Адміністратори центру знають мову жестів.
«Це дуже важливо, що люди з інвалідністю, люди, які пересуваються на інвалідному візку, - можуть самі приходити до Регіонального центру і вирішувати свої проблеми, займатися оформленням необхідних документів. Раніше через те, що такі центри були недоступні - люди з інвалідністю делегували свої повноваження, і приходили соціальні працівники. Зараз людина сама приїжджає і отримує або консультацію, або необхідний документ. Це абсолютне включення в життя міста, людина відчуває себе самостійною, розуміє, що вона сама може вирішити свої питання, це можливість здійснення своїх прав», - підкреслила Олена Шингарьова. 
Як зазначила директор Департаменту адміністративних послуг та споживчого ринку Вікторія Китайгородська, питанню доступності центрів адміністративних послуг місто приділяє велику увагу. Тільки в Регіональний центр щомісяця звертаються близько 50 осіб з обмеженими можливостями.
«При проектуванні Регіонального центру послуг ми проводили консультації з представниками Харківської міської організації інвалідів «Креавіта» та іншими громадськими організаціями. Ми врахували їхні побажання і реалізували всі можливості для людей з інвалідністю. Ці ж побажання будуть реалізовані і при будівництві, реконструкції інших центрів, які найближчим часом відкриються в Холодногірському і Слобідському районах. Але варто зазначити, що районні центри надання адміністративних послуг також обладнані всім необхідним. На вході в приміщення обладнані пандуси, де немає такої можливості - працюють ліфти. Людина натискає кнопку, виходить адміністратор і включає підйомник», - розповіла Вікторія Китайгородська. 
Зазначимо, що людей з інвалідністю I та II груп в усіх центрах надання адміністративних послуг приймають без черги. Є можливість попереднього запису на прийом.
</body>
