<id>A</id>
<author_surname>Тарасюк</author_surname>
<author_name>Володимир</author_name>
<title>Кафедра журналістики УжНУ: випробування рейтингом</title>
<publ_in>Погляд</publ_in>
<url>https://www.uzhnu.edu.ua/uk/infocentre/get/11465</url>
<publ_part>10(191)</publ_part>
<publ_place>Ужгород</publ_place>
<publisher></publisher>
<year>2016</year>
<pages>6</pages>
<length>188</length>
<alt_orth>0</alt_orth>
<errors></errors>
<comments></comments>
<body><b>19 жовтня ГО «Детектор медіа» оприлюднила підсумки пілотного оцінювання якості медійної освіти серед журналістських підрозділів (кафедр, факультетів, інститутів) в Україні.</b>
Відповідно до складеного рейтингу, кращою слід уважати Школу журналістики Українського католицького університету (Львів). Із 23 балів цей заклад набрав 20. Друга — школа журналістики Києво-Могилянської академії (18,5). У трійці лідерів — факультет журналістики Запорізького національного університету (17,75).
Відрадно, що серед вищих медійних навчальних закладів України не загубився й Ужгородський національний університет. Представлений кафедрою журналістики, він із ДНУ імені В.Стуса розділяє 7-8 місця за рівнем підготовки бакалаврів і 8-9 за магістерською програмою здобування фаху. З огляду на те, що кафедра журналістики є молодим підрозділом (створена 1999 р., за два роки після заснування відділення журналістики), то такий результат можна вважати цілком непоганим.
За словами виконавчого директора ГО «Детектор медіа» Діани Дуцик, пропоноване дослідження є першим кроком у плані системного обговорення якості освіти в журналістиці.
Рейтинг сформовано на основі отримання інформації з відкритих джерел (плюс наявність сайтів підрозділів і закладів), анкетного опитування їх працівників, з урахуванням навчальних програм, викладацького складу, матеріально-технічної бази,рівня міжнародної співпраці, можливостей для професійного зростання студентів під час навчального процесу, взаємодії з профільною галуззю, комунікування із зовнішньою аудиторією та випускниками.</body>