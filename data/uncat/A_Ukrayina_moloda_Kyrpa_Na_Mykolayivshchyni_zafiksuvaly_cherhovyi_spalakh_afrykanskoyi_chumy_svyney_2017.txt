<id>A</id>
<author_surname>Кирпа</author_surname>
<author_name>Ірина</author_name>
<title>На Миколаївщині зафіксували черговий спалах африканської чуми свиней</title>
<publ_in>Україна молода</publ_in>
<url>http://umoloda.kiev.ua/number/3126/2006/109081/</url>
<publ_part>025</publ_part>
<publ_place>Київ</publ_place>
<publisher></publisher>
<year>2017</year>
<pages></pages>
<length>225</length>
<alt_orth>0</alt_orth>
<errors></errors>
<comments></comments>
<body>На Миколаївщині зафіксовано новий спалах африканської чуми свиней. За повідомленням Державної служби України з питань безпеки харчових продуктів, тварини захворіли в особистих підсобних господарствах громадян із селища міського типу Братське. Фахівці ветеринарної медицини відібрали біоматеріал загиблих тварин і направили на експертизу до Києва. Наступного дня було встановлено точний діагноз — африканська чума свиней (АЧС). Нині в Братському триває карантин, зона нагляду діє в радіусі двадцяти кілометрів.
Фахівці управління Госпродспоживслужби у Миколаївській області розповіли, що останній випадок захворювання на африканську чуму свиней було зафіксовано шостого січня у Доманівському районі. Всього ж за останні шість місяців випадки африканської чуми свиней на Миколаївщині фіксували у Новоодеському, Доманівському районі та у селі Мішково-Погорілове.
Міністр аграрної політики та продовольства Тарас Кутовий заявив, що в цілому по Україні ситуація з поширенням африканської чуми свиней залишається вкрай складною. Ветеринари відзначають, що за 2016 рік спалахи АЧС фіксували на території України 91 раз, а за півтора місяця поточного року — вже понад 30 разів. Такі показники стали сумним рекордом за всю історію нашої країни.
Станом на 1 лютого 2017 року поголів’я свиней в Україні знизилося до історичного мінімуму і становить 6,304 мільйона тварин, що на 0,5% менше попереднього антирекорду, який був встановлений у лютому 2005 року.
Експерти вважають, що якщо негативна тенденція з поширенням епідемії небезпечного вірусного захворювання тварин збережеться протягом найближчих років, то втрати поголів’я свиней уже до 2020 року перевищать 1,2 мільйона голів. </body>