<id>A</id>
<author_surname>Васильєва</author_surname>
<author_name>Неля</author_name>
<title>Що буде з українською землею? Поле варіантів</title>
<publ_in>Бізнес</publ_in>
<url>https://business.ua/vlast/item/4254-shcho-bude-z-ukrainskoiu-zemleiu-pole-variantiv</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>701</length>
<alt_orth>0</alt_orth>
<errors></errors>
<comments></comments>
<body><b>Усі зацікавлені сторони обговорюють можливі сценарії скасування мораторію на продаж землі в Україні. Нехай це поки не наближає країну до відкриття ринку землі, але все-таки робить цю перспективу неминучою. Журнал БІЗНЕС розпитав експертів про ймовірні сценарії запровадження земельного ринку.</b>
Більш-менш активно можливі сценарії скасування мораторію на продаж землі в Україні почали обговорювати з 2014 р., після того як земельна реформа стала важливою умовою співпраці України й Міжнародного валютного фонду. До того заборона на продаж земель сільськогосподарського призначення, введена 2001 р. (почала діяти 2002 р. як тимчасовий захід), регулярно продовжувалася парламентом без особливих обговорень. Як сказав Артем Ковбель, партнер компанії <foreign>Kreston GCG</foreign>, лише за останні кілька років обговорювалося, як мінімум, сім можливих сценаріїв. «Інша справа, що всі ці пропозиції так і залишилися на папері, а багато з них навіть не доходили до розгляду парламентом», — пояснив він.
Експерти по-різному класифікують сценарії зняття мораторію, аналізуючи як механізми «подолання» заборони, так і положення про введення обігу земель. Але, як би не описували фахівці можливі варіанти, очевидно одне: жоден з них не може бути реалізований як найближчим часом, так і в перспективі одного-двох років.
<b>Юридичне бачення</b>
З юридичної точки зору сценарії скасування мораторію можуть бути пов’язані або з прийняттям головного закону «Про обіг земель сільськогосподарського призначення», або з рішенням Конституційного Суду України, або з судовою практикою щодо легалізації угод із земельними ділянками. Тому Віктор Кобилянський, адвокат, директор ТОВ «Оупен Нолідж», заступник голови комітету земельного права Асоціації адвокатів України, допускає розвиток подій за трьома сценаріями.
<b>Перший.</b> Верховна Рада приймає закон «Про особливості обороту земель сільськогосподарського призначення», і дія мораторію припиняється з моменту набрання законом чинності (але не раніше 2019 р.). На думку пана Кобилянського, цей сценарій цілком реальний з низкою застережень: по-перше, його реалізація навряд чи можлива до президентських і парламентських виборів через надмірну заполітизованість питання і позиції самого парламенту; по-друге, навряд чи український політикум швидко змінить своє ставлення до ринку земель. Тому навіть якщо згаданий закон таки приймуть, ринок буде досить обмеженим. Наприклад, одним з основних обмежень, швидше за все, стане заборона придбання сільгоспземель у власність юридичними особами. Віктор Кобилянський не виключає, що мораторій буде не скасовано, а замінено іншою, м’якшою забороною. Наприклад, введенням заборони на відчуження земельних ділянок протягом певного терміну після отримання права власності.
<b>Другий. </b>Конституційний Суд України визнає такими, що суперечать Конституції України (є неконституційними), обмеження, встановлені п.15 Перехідних положень Земельного кодексу України. Якщо буде ухвалено таке рішення, мораторій припинить свою дію, а ринок землі буде регулюватися загальними положеннями цивільного та земельного законодавства (зараз це стосується всіх ділянок, які не підпадають під дію мораторію). Як зауважив пан Кобилянський, юридичних підстав для такого рішення більш ніж достатньо, як досить і сумнівів у його прийнятті. КСУ розглядав це питання раніше, але рішення «по суті» винесено не було. «Якщо цього разу Конституційний Суд виявиться незалежнішим і визнає мораторій неконституційним, слід чекати оперативного прийняття парламентом закону, яким спробують істотно обмежити (зарегулювати) ринкові відносини в сфері використання сільгоспземель», — припустив адвокат.
<b>Третій.</b> «Поступове» скасування мораторію через судову практику. Схема досить проста: використовуючи перший (рішення Європейського суду з прав людини у справі «Зеленчук і Цицюра проти України») і наступні прецеденти, домагатися в українських судах легалізації конкретних угод із земельними ділянками. Нагадаємо: у травні цього року Європейський суд з прав людини зобов’язав Україну прийняти збалансований закон про продаж сільськогосподарської землі, ухваливши відповідне рішення у відповідь на позов Софії Зеленчук з Івано-Франківська та Віктора Цицюри з Тернополя. Юристи кажуть, що подібних справ в ЄСПЛ чимало. Віктор Кобилянський вважає, що цей шлях непростий і довгий, але коли він буде вторований першопрохідцями, мораторій залишиться лише на папері. Отже, може статися, що поки політики активно експлуатують земельну тему в передвиборчих перегонах, українці можуть почати масово домагатися в судах легалізації земельних угод, таким чином наближаючи скасування мораторію через судову практику.
<b>Позитивні очікування</b>
Загалом наслідки окреслених сценаріїв однакові й можуть відрізнятися лише швидкістю настання. Одним з очікуваних ефектів є насамперед можливість відчуження земельних ділянок, яка дозволить використовувати землю як предмет застави (іпотеки) з метою забезпечення припливу кредитних коштів. Це, в свою чергу, сприятиме активізації інвестування у сільське господарство і суміжні галузі. До того ж збільшуватимуться розміри орендної плати за землі, що перебувають у приватній власності. «Орендарі змушені будуть підвищувати ставки, щоб утримати приватних власників від продажу ділянок третім особам», — зауважує Віктор Кобилянський. Крім того, скасування мораторію призведе до поступової консолідації сільгоспземель (зникне черезсмужжя, зване в народі «шахматкою»). </body>