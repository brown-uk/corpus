<id>A</id>
<author_surname></author_surname>
<author_name></author_name>
<title>Аграріям Бердичівщини про зміни в оподаткуванні
</title>
<publ_in>Земля Бердичівська</publ_in>
<url>https://www.zb.zt.ua/аграріям-бердичівщини-про-зміни-в-опо/</url>
<publ_part></publ_part>
<publ_place>Бердичів</publ_place>
<publisher></publisher>
<year>2016</year>
<pages></pages>
<length>293</length>
<alt_orth>0</alt_orth>
<errors></errors>
<comments></comments>
<body>Фахівцями Бердичівської ОДПІ ГУ ДФС у Житомирській області було проведено ряд заходів з аграріями Бердичівщини, де обговорювались питання особливості оподаткування ПДВ, порядок обліку, складання фінансової та податкової звітності сільськогосподарських підприємств, актуальні питання плати за землю та спрощеної системи у 2016 році.
Учасників зустрічі ознайомили з податковими новаціями щодо спецрежиму оподаткування ПДВ, змінами щодо єдиного податку для спрощенців IV групи, залежно від виду їх спеціалізації, плати за землю та ресурсними платежами.
Для аграріїв запроваджено перерозподіл сум ПДВ, так за операціями із зерновими і технічними культурами до держбюджету надходить 85 відсотків, а 15 відсотків – на спецрахунки; за операціями з продукцією тваринництва – 20 відсотків до держбюджету, 80 відсотків – на спецрахунки; за іншими операціями з сільськогосподарськими товарами/послугами розподіл буде 50 на 50 відсотків.
Для платників єдиного податку четвертої групи, сільськогосподарських товаровиробників, розмір ставок податку з одного гектара сільськогосподарських угідь та/або земель водного фонду залежить від категорії (типу) земель та їх розташування.
Ставка єдиного податку для спрощеної системи оподаткування 4 групи визначається у відсотках бази оподаткування – нормативної грошової оцінки одного гектара сільськогосподарських угідь (ріллі, сіножатей, пасовищ і багаторічних насаджень).
Крім того, встановлено, що у 2016 році база оподаткування єдиним податком для платників єдиного податку четвертої групи (сільськогосподарських товаровиробників) визначається з урахуванням таких особливостей:
1) для сільськогосподарських угідь (ріллі, сіножатей, пасовищ і багаторічних насаджень) базою оподаткування є нормативна грошова оцінка одного гектара сільськогосподарських угідь з урахуванням коефіцієнта індексації, визначеного станом на 1 січня 2015 року відповідно до порядку, встановленого розділом XII Податкового Кодексу;
2) для земель водного фонду (внутрішніх водойм, озер, ставків, водосховищ) базою оподаткування є нормативна грошова оцінка ріллі в області з урахуванням коефіцієнта індексації, визначеного станом на 1 січня 2015 року відповідно до порядку, встановленого розділом XII Податкового Кодексу.
Завершальна частина зустрічі відбулась у форматі конкретних запитань–відповідей та дискусії учасників. Жодне запитання не залишилось без відповіді.</body>