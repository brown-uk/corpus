<id>A</id>
<author_surname>Власюк</author_surname>
<author_name>Олександра</author_name>
<title>Сконцентруйся на каві</title>
<publ_in>The Ukrainians</publ_in>
<url>https://theukrainians.org/skontsentrujsya-na-kavi/</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>549</length>
<alt_orth>0</alt_orth>
<errors></errors>
<comments></comments>
<body>Уявіть, що вас зачинили у банці, повній кави, а на неї падає рясний дощ. Уявили? Якщо ні, не варто напружуватись даремно. Просто сходіть випити кави у обсмажувальний цех «Світу кави» — саме такі звуки і запахи сповнюють це невелике приміщення на околиці Львова.
Великі вікна, масивні лампи, багато пластикових контейнерів на підлозі, а часом і велетенські джгутові мішки. Малесенькі кавові деревця на підвіконні, програвач вінілів, декілька фото на стінах. З десяток різних кавоварок мовчки констатують факт, що тут готують каву. Два величезні ростери (прилади для обсмажування, — <foreign>TU</foreign>) гучно гудуть, вказуючи на те, що тут її і обсмажують. І лише чотири столики скромно натякають, що кави тут можна ще й випити.
Високий стілець біля великого червоного ростера — робоче місце Юлії Сайчук, чинної чемпіонки України серед обсмажувальників. На світових змаганнях, що відбулись у грудні 2017-го, вона виборола п’яте місце, лишивши позаду шістнадцятьох чемпіонів з різних країн. Ми розпитали Юлю про те, як минає її звичний робочий день, про змагання та те, у чому секрет справді смачної кави.
<b>Цифри і кавові зерна</b>
Пряма і напружена, мов струна, вона не помічає нічого навколо. А я не наважуюсь відволікати. За хвилинку Юля вітається, ще за кілька підходить і розповідає про свої плани на робочий день: зараз ще дві «закладки» (тобто порції кави, котру треба обсмажити), тоді капінг (дегустація), а потім коротка перерва на обід, після якої ми зможемо поговорити. Вдихаю густий аромат і радісно киваю.
Робота з кавою для Юлі розпочалась одинадцять років тому. Все починалось як звичайний літній підробіток. Але сталось цілком інакше, і дівчина, котра мала стати банківським працівником, ні дня не провела у фінансових установах. Натомість спершу довго працювала бариста. На співбесіді на роботу в кав’ярні Юля сказала Маркіяну Бедрію (власнику «Світу кави»), що кави не любить. Той відповів, що вона просто не куштувала смачної. Тепер вже понад два роки вона рахує цифри та будує графіки для обсмажування кави. І незмінно зосереджено дивиться на екран: будь-яка помилка може відправити декілька кіло «зеленки» на смітник.
— Кава — це той продукт, про який хочеш дізнаватися все більше і більше. Зупинитись, коли починаєш її вивчати, — неможливо — каже Юля. — І я щаслива, що почуваюсь на своєму місці тут, працюючи з нею.
<b>Ідеальною буде остання</b>
«Зеленкою» обсмажувальники називають кавові зерна, котрі ще не встигли обсмажити. Спочатку десь на плантаціях у Африці або Центральній Америці на кущах виросли ягоди. Їх зібрали, зерна очистили від м’якоті та висушили, а після того продали. І ось, коли величезний мішок кави потрапив в Україну, починається робота Юлі.
Спершу зелене зерно потрібно проаналізувати: країна походження, сорт, розмір, вологість — все має значення. Після того обсмажувальниця складає графік, у якому прописує часові та температурні параметри процесу. Це найскладніша частина роботи, адже необхідно врахувати безліч найдрібніших нюансів. Буквально перекласти усі параметри зерна мовою цифр.
Далі справа техніки — спеціальна програма допомагає слідкувати за тим, чи обсмажування відбувається за обраним графіком. Це, водночас, і найскладніша частина роботи, яка потребує шаленої концентрації.
— Якщо відійти або відволіктись від ростера навіть на секунду, то ціла партія кави може бути зіпсованою просто через твою неуважність. Тому дівчата знають, що впродовж перших п’яти хвилин зі мною ще можна говорити, а далі краще запитати, чи я зможу відповісти.
Процес перетворення зеленого зерна у звичну всім коричневу та запашну каву доволі нетривалий — приблизно 12-15 хвилин. За цей час кава нагрівається у спеціальній машині — ростері. Про один з етапів готовності свідчить специфічний звук крак (<foreign>crack</foreign>), тобто тріск. </body>