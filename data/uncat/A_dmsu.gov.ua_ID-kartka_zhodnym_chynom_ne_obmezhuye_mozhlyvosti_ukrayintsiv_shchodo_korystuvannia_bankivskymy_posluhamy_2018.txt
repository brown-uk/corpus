<id>A</id>
<author_surname></author_surname>
<author_name></author_name>
<title>ID-картка жодним чином не обмежує можливості українців щодо користування банківськими послугами</title>
<publ_in>Державна міграційна служба України</publ_in>
<url>https://dmsu.gov.ua/news/dms/id-kartka-zhodnim-chinom-ne-obmezhue-mozhlivosti-ukrajncziv-shhodo-koristuvannya-bankivskimi-poslugami.html</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>338</length>
<alt_orth>0</alt_orth>
<errors></errors>
<comments></comments>
<body>Згідно з листами та  <b>роз’ясненням Національного банку України про ідентифікацію особи з допомогою <foreign>ID</foreign>-картки</b> від 21.04.2017 року, для того, щоб зчитувати з електронного носія <foreign>ID</foreign>-картки дані про особу, в тому числі її місце проживання або перебування, у банків є усі необхідні програмно-технічні комплекси.
Якщо ж у банку немає спеціального пристрою для зчитування даних, то громадянин може в анкеті-опитувальнику банку вказати інформацію про місце свого проживання, яку підтверджує своїм підписом і несе за це повну відповідальність.
Юридичним підтвердженням відомостей про місце реєстрації є довідка про реєстрацію місця проживання особи (додаток 13), яка видається органами реєстрації. Разом з тим, з метою уникнення ускладнень у зв’язку із відсутністю у органів/установ спеціального пристрою для зчитування даних, територіальними органами та підрозділами ДМС, разом із <foreign>ID</foreign>-карткою безкоштовно за заявою особи може видаватися довідка про внесення відомостей до Єдиного державного демографічного реєстру, яка формується засобами Реєстру. Така довідка містить інформацію про персональні дані особи, видані на її ім’я документи та відомості про місце проживання,  які внесені до Єдиного державного демографічного реєстру та до безконтактного електронного носія, що імплантовано у паспорт.
Останнім часом всі найбільш важливі послуги в Україні (окрім банківських, це також медичне забезпечення, документування та інші) поступово позбавляються залежності від реєстрації місця проживання особи. Така реєстрація потрібна лише місцевій громаді для якісного планування систем життєзабезпечення. Варто зазначити, що наразі у багатьох містах створюються реєстри територіальних громад, до яких повинні отримати доступ всі зацікавлені служби, які можуть самостійно брати всю необхідну для роботи інформацію про місце реєстрації певного громадянина. Такі реєстри вже існують в багатьох містах та селищах, яскравим прикладом при цьому є місто Дніпро, де система обміну інформацією між комунальними службами та реєстром територіальної громади на сьогодні є однією з найефективніших.
Державна міграційна служба України реагує на всі звернення громадян щодо будь-яких штучних обмежень у використанні <foreign>ID</foreign>-картки. Водночас такі факти носять виключно локальний характер та після звернення до керівників відповідних установ питання вимагання будь-яких додаткових документів від власників <foreign>ID</foreign>-карток, як правило, успішно знімаються.
Для інформування ДМС про факти обмеження в отриманні послуг із використанням <foreign>ID</foreign>-картки можна використовувати сервіс <b>«Електронна приймальня»</b> на сайті міграційної служби.</body>