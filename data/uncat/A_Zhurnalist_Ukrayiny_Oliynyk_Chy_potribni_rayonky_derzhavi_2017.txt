<id>A</id>
<author_surname>Олійник</author_surname>
<author_name>Анастасія</author_name>
<title>Чи потрібні районки державі?</title>
<publ_in>Журналіст України</publ_in>
<url>http://nsju.org/journals/2016/01/Jurnalist-Ukr-01-16.pdf</url>
<publ_part>12</publ_part>
<publ_place>Київ</publ_place>
<publisher></publisher>
<year>2017</year>
<pages>20-21</pages>
<length>852</length>
<alt_orth>0</alt_orth>
<errors></errors>
<comments></comments>
<body>У нинішньому Законі про роздержавлення ЗМІ, думаю, не випадково з’явився пункт про те, що власне приміщення (тих, кому вдалось його зберегти) редакційні колективи мають орендувати у громади протягом п’ятнадцяти років. Справно сплачуючи усі податки, ми вже давно його викупили у держави. Але на це державні мужі не зважили й змінили варіант проекту Закону, у якому спершу прописувалась безоплатна передача приміщень колективам видань. Що робити газетам, коли мине 15 років? Журналісти сподівались, що до кінця року до Закону будуть внесені суттєві зміни, та поки що ніщо не віщує, що так і буде. 
Нас, районних газетярів, колеги із солідних і вже реформованих видань лякають нашестям нових газет, які, мовляв, складуть конкуренцію. Зокрема, партійних. Останні для нас не дивина, усе це проходили роками. Не складають безплатні видання конкуренції, бо не пишуть про конкретний район та його людей. А коли й пишуть, то в передвиборних традиціях. Жоден підприємець, не обізнаний з медійною справою, не візьметься за справу, яка не принесе йому прибутку.
Ми так довго чекали роздержавлення, а в результаті в Одеській області цей процес на першому етапі завершили тільки три колективи з 28. Виникає закономірне запитання: що сталось з вами, шановні журналісти? Ви злякались залишитись без фінансової підтримки, чи, знаючи нашу бюрократію, вирішили побачити, як проходитимуть цей процес колеги, яким перетерпіти тиск місцевої влади ще бодай на рік не видавалось можливим? 
Саме з останнього мотиву більшість колективів вирішили реформуватись у другому етапі. Першопрохідцям важко позаздрити, бо їхні «ходіння по муках» до державного реєстратора виправдали сумніви і побоювання більшості. Не так вже й просто відірватись у «вільне плавання». 
Тепер друге і надважливе питання: чи виживуть усі районні газети і чи треба, щоб вони й надалі існували в інформаційному просторі? 
Треба чесно сказати: не всі районки сьогодні зможуть вижити без фінансової підтримки. Перша й найболючіша проблема — низькі тиражі, не напрацьована реклама. Немає ніяких гарантій, що районна рада (а надалі — громади) захочуть укладати угоди на висвітлення їхньої діяльності. 
Не перший рік журналісти домагались, аби фінансова підтримка надавалась з державного бюджету. Якщо цього не вдалось домогтись до роздержавлення, то, можливо, це варто зробити тепер? Які втрати понесе держава у разі ігнорування таких пропозицій? Переконана, втрати вже є і досить солідні. Якби місцева преса не була „під каблуком“ місцевих чиновників, суспільство не мало б такого розгулу корупції. Адже нині саме завдяки незалежним ЗМІ розвінчуються протиправні дії високопосадовців різних рівнів.
Чому нам, журналістам, болить, що в разі закриття невеликих видань, нікому буде проводити державницьку політику в Україні у багатьох населених пунктах? Тим більше, коли триває війна і наша присутність в інформаційному просторі більш ніж потрібна. Хіба більшу користь принесуть так звані «жовті» видання, рекламні, різні «порадниці» й «сімейні таємниці» чи газети партійного спрямування?! 
«Хлібороб» лише на фініші, два останні роки одержує нормальну підтримку — по 150 тисяч гривень, у більшості йшлося до 60 тисяч. Така позиція влади заставляла нас загартовуватись і дбати про інтерес до газети через цікаві матеріали про людей, про висвітлення резонансних подій, дбаючи про рекламу. Усім колективом досягли п’ятитисячного тиражу. 
Не дуже приємно чути, що про нас говорять, як про вітально-поминальні газети, але вибору не маємо. У цьому є й інший плюс: попри суцільне зниження життєвого рівня люди не забувають про родинні цінності. Чомусь у Законі про роздержавлення жодного слова не сказано про податкові канікули. А багатьом газетам вони ж потрібні як повітря, аби стати на ноги. Нас розглядають як повноцінних підприємців. Так, ми всі роки справно сплачували усі податки із зароблених коштів. Працюємо прозоро, без «чорної» бухгалтерії. 
Прикро спостерігати, як власники торгових точок, маючи місячний обіг, який дорівнює нашому річному, сплачують до бюджету смішні суми. До того ж, щодо них діє мораторій, який унеможливлює перевірки. Чи стане наша держава сильнішою, якщо не повернеться обличчям до тих, хто нарівні з військовими стоїть на сторожі державності, моральних цінностей у суспільстві? 
Не можу не сказати й про приниження, яких зазнавали журналісти. Чиновник, приходячи до влади, вважав, що знає, як вивести район у передові, а про що писати в газеті — тим більше. А більше він завжди знає, про кого він не хоче, щоб писали і про кого не треба писати. На таке мій колега Юрій Федорчук сміливо говорив: «Оголосіть список!». І, як не дивно, йому за це нічого не було. З іншого приводу були громи і блискавки, які вдалось оминути і не наразитись на кардинальні рішення. 
Найважчим випробуванням для всіх моїх колег було матвійчукове правління на посаді голови облдержадміністрації. Наші газети рясніли на першій сторінці двома знімками у кожному номері — Матвійчука та Януковича, розмір останнього не мав бути меншим за сірникову коробку. Насилля цієї тематики на сторінках районок не обійшлося без наслідків: людям зрештою все це набридло, і всі ми втратили напрацьовані тиражі. 
За вказівкою Матвійчука з посади редактора Ананьївської районки зняли досвідченого журналіста Миколу Северина тільки за те, що надрукував листа дядька про те, що йому важко живеться. Голова райради не став на його захист, а не так давно його самого активісти вкинули у сміттєвий бак. Що ж, принцип бумеранга таки спрацював. 
Нас часто запитують, на підтримку якої партії чи депутата розраховуємо. Люди (вони не винні) не були в нашій шкірі й не розуміють, як важко бути залежним від будь-кого. Найкраще, хоча й це не легко дається, бути самодостатнім. До цього й прагнемо, аби бути цікавим і потрібним одному експерту — читачу.
</body>