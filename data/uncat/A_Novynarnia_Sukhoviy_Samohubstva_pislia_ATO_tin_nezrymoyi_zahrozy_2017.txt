<id>A</id>
<author_surname_1>Лиховій</author_surname_1>
<author_name_1>Дмитро</author_name_1>
<author_surname_2>Шовкун</author_surname_2>
<author_name_2>Леся</author_name_2>
<title>Самогубства після АТО: тінь незримої загрози</title>
<publ_in>Новинарня</publ_in>
<url>https://novynarnia.com/2017/06/14/samogubstva-pislya-ato-tin-nezrimoyi-zagrozi/</url>
<publ_part></publ_part>
<publ_place>Київ</publ_place>
<publisher></publisher>
<year>2017</year>
<pages></pages>
<length>290</length>
<alt_orth>0</alt_orth>
<errors></errors>
<comments></comments>
<body><b>Що робити близьким ситуації, коли є підозра суїцидальних намірів?</b>
•	У жодному разі не залишайте ветерана наодинці з його «проблемним настроєм». Якщо з якихось причин не можете прямо запитати, що відбувається, або він уникає таких запитань – зверніться до спеціалістів.
•	Можна піти до психолога, до священика – все залежить від поглядів на життя або навіть області.
•	На Західній Україні, скажімо, часто ходять на сповідь – це також дуже полегшує душу і є цією самою можливістю виговоритися.
•	Можна походити до невропатолога. Наприклад, коли після контузії часто болить голова, особливо весною і восени. Не треба цього соромитися – піти до лікаря. Навіть до психіатра, щоб призначив курс лікування, заспокійливі чи снодійне. Бо після бойових дій часто трапляються розлади сну.
•	Психологи є при соціальних центрах або при центрах допомоги ветеранам АТО.
Головне – треба постійно розмовляти з рідною людиною. Не звинувачувати, не дорікати – просто говорити. Щоб ветеран зміг «виговорити» свій біль, який носить усередині.
•	Будьте терплячими, хоч як це інколи важко. Емоції у ветерана дуже сильні, рідним часто важко їх сприймати. Якщо він агресивний або навпаки, байдужий – не варто думати категоріями «він мене не любить». Просто намагайтеся зрозуміти його стан і бути поруч.
•	Близьким у цій складній ситуації важливо не зламатися самим, не стати залежними від його станів і перепадів настрою, не почати надмірно жаліти, щоб не розвивати у ветерана інфантильність. Треба продовжувати жити своїм життям, показувати, що життя триває, і залучати учасника бойових дій до чогось позитивного і нового.
•	Члени сім’ї ветерана мають звертати увагу на власний психологічний стан. Бо інколи трапляється й таке, що боєць уже адаптувався й повернувся до мирного життя фізично та морально, а його мама чи дружина продовжує жити в тривозі. У такому разі слід звернутися по допомогу до організацій, які пропонують психологічну підтримку родинам військових.</body>