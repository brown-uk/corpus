<id>E</id>
<author_surname></author_surname>
<author_name></author_name>
<title>Про затвердження Програми боротьби з онкологічними захворюваннями у Львівській області на 2017 – 2020 роки</title>
<publ_in></publ_in>
<url></url>
<publ_part></publ_part>
<publ_place>Львів</publ_place>
<publisher>Департамент охорони здоров’я Львівської обласної державної адміністрації</publisher>
<year>2016</year>
<pages></pages>
<length>466</length>
<alt_orth>0</alt_orth>
<errors></errors>
<comments></comments>
<body>У межах Програми планується охопити вакцинацією дівчаток віком 11-14 років. Кількість дівчаток такого віку у Львівській області становить близько 50 тисяч осіб. У рамках Програми вакцинації проти РШМ буде охоплено протягом року 2500 дівчаток цієї вікової групи. Одночасно передбачається необхідність проведення інформаційно-просвітницької роботи серед медиків (педіатрів, гінекологів, сімейних лікарів) та населення щодо важливості захисту від ВПЛ за допомогою вакцинації. Це збільшить прихильність пацієнтів до вакцинації та в більш довгостроковій перспективі сформує прошарок людей у суспільстві, готових вакцинуватися проти ВПЛ за власні кошти.
Заходи для втілення поставленої мети розроблені відповідно до принципів доказової медицини і пов’язані з аналізом ефективності впровадження сучасних технологій у провідних країнах світу. Передбачені Програмою методи хірургічного та комбінованого лікування базуються на принципах дотримання найвищого рівня радикальності лікування при зменшенні травматичності та ступеня інвалідизації хворих. Враховано фармакологічно-економічні підходи для досягнення максимальної ефективності при лікуванні онкологічної патології та забезпечення безпеки пацієнтів. Планування медикаментозного лікування на основі міжнародних та затверджених Міністерством охорони здоров’я протоколів лікування при оптимальному витрачанні бюджетних ресурсів на забезпечення протипухлинної терапії зменшить можливі ускладнення при лікуванні онкохворих.
<b>6. Очікувані результати виконання Програми</b>
Виконання поставлених завдань дасть змогу досягти у 2017 році в області поставленої мети: охоплення комбінованим лікуванням хворих на рак грудної залози на рівні 70% та зменшення рівня захворюваності жінок на рак шийки матки.
<b>7. Обсяги, джерела фінансування та термін дії Програми</b>
Фінансування Програми здійснюватиметься в межах затверджених в обласному бюджеті призначень та співфінансування відповідних місцевих бюджетів. Програма буде реалізовуватись упродовж 2017 – 2020 років.
</b>8. Контроль за реалізацією заходів Програми</b>
Загальний контроль за реалізацією Програми здійснюватиметься Львівською обласною державною адміністрацією, поточна координація та контроль за виконанням заходів Програми, їх моніторинг та оцінка за визначеним переліком індикаторів – департаментом охорони здоров’я Львівської облдержадміністрації.
<b>Т. в. о. директора департаменту охорони здоров’я 
І. Микичак</b>

Додаток 1
до Програми
<emphasis>Паспорт</emphasis>
(загальна характеристика обласної (бюджетної )цільової програми) 
<b>Програми боротьби з онкологічними захворюваннями у Львівській області на 2017 – 2020 роки </b>
1. Ініціатор розроблення Програми: департамент охорони здоров’я ЛОДА на підставі Закону України «Про затвердження Загальнодержавної програми боротьби із злоякісними новоутвореннями до 2016 року» 
2. Дата, номер документа про затвердження Програми
3. Розробник Програми: департамент охорони здоров’я Львівської обласної державної адміністрації
4. Співрозробники Програми: Львівський державний онкологічний регіональний лікувально-діагностичний центр (ЛДОРЛДЦ), КЗ ЛОР «Західноукраїнський спеціалізований дитячий медичний центр»
5. Відповідальний виконавець Програми: департамент охорони здоров’я Львівської обласної державної адміністрації,Львівський державний онкологічний регіональний лікувально-діагностичний центр, КЗ ЛОР «Західноукраїнський спеціалізований дитячий медичний центр» та КЗ ЛОР «Обласна база спецмедпостачання». 
6. Учасники Програми: Львівський державний онкологічний регіональний лікувально-діагностичний центр (ЛДОРЛДЦ), КЗ ЛОР «Західноукраїнський спеціалізований дитячий медичний центр» (ЗУСДМЦ), КЗ ЛОР «Обласна база спецмедпостачання».
7. Термін реалізації Програми: 2017 – 2020 роки.
8. Загальний обсяг фінансових ресурсів, необхідних для реалізації програми всього у 2017 році – <emphasis>18 541,1 тис. грн</emphasis>, у тому числі:
8.1.коштів обласного бюджету – <emphasis>18 541,1 тис. грн</emphasis> 
<b>Керівник установи - головного  розпорядника коштів,
т. в. о. директора департаменту охорони здоров’я 
І. Микичак</b>
</body>