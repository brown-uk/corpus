<id>A</id>
<author_surname></author_surname>
<author_name></author_name>
<title>Іноземні спеціалісти їдуть працювати в Україну</title>
<publ_in>Державна служба зайнятості</publ_in>
<url>https://www.dcz.gov.ua/novyna/inozemni-specialisty-yidut-pracyuvaty-v-ukrayinu</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>265</length>
<alt_orth>0</alt_orth>
<errors></errors>
<comments></comments>
<body><b>Питання застосування праці іноземних громадян в Україні обговорили під час прес-туру директор Волинського обласного центру зайнятості Роман Романюк та регіональні мас-медіа. Ця тема досить актуальна для Волині, адже, станом на 1 липня поточного року 59 роботодавців регіону використовують працю 103 іноземних громадян.</b>
«В Україні роботодавці мають право на застосування праці іноземців та осіб без громадянства на підставі дозволу, що видається регіональною службою зайнятості. В нашій області працюють громадяни 19 країн світу, найбільше – з Китаю, Польщі, Туреччини, Білорусі та Литви», – зазначив Р. Романюк.
За його словами, 52% представників інших країн обіймають керівні посади, а 48% – кваліфіковані працівники.
Щоб наочно побачити, де та як працюють закордонні спеціалісти, учасники прес-туру відвідали підприємства, які очолюють іноземці.
Чен Дуншен – керівник ТОВ «ТОПО ПОВДЕР КОТІНГ КО.ЛТД» – громадянин Китаю. Підприємство виробляє лакофарбову продукцію, друкарську фарбу та мастику. На виробництві зайняті 23 особи, п’ятеро з них – громадяни Китаю, які отримали відповідні дозволи.
Мурат Темуралай – керівник ТОВ «МОДА-ТЕКС» – громадянин Туреччини. Його товариство спеціалізується на виробництві одягу. У штаті підприємства – 306 осіб (включаючи Тернопільську філію), з них двоє – громадяни Туреччини, які обіймають посади директора та заступника директора.
Слід зазначити, що застосування праці іноземців в Україні має низку «плюсів», а саме – залучення інвестицій, створення нових робочих місць, легалізація праці, сплата податків, впровадження управлінського досвіду іноземних країн, навчання українців на виробництві тощо.
<b>Довідково:</b>
Загалом по Україні протягом І півріччя 2018 року регіональними центрами зайнятості оформлено 6,1 тис. дозволів на застосування роботодавцями праці іноземців та осіб без громадянства (мається на увазі видання та продовження дії дозволів).
Протягом 2017 року регіональними центрами зайнятості оформлено майже 10,1 тис. дозволів на застосування роботодавцями праці іноземців та осіб без громадянства в Україні.</body>