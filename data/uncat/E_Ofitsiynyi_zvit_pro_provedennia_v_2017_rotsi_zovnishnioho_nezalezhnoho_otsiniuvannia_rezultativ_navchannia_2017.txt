<id>E</id>
<author_surname></author_surname>
<author_name></author_name>
<title>Офіційний звіт про проведення в 2017 році зовнішнього незалежного оцінювання результатів навчання, здобутих на основі повної загальної середньої освіти
</title>
<publ_in></publ_in>
<url>http://testportal.gov.ua/wp-content/uploads/2017/08/ZVIT_ZNO_2017_Tom_1.pdf</url>
<publ_part>1</publ_part>
<publ_place>Київ</publ_place>
<publisher></publisher>
<year>2017</year>
<pages>22-25</pages>
<length>1176</length>
<alt_orth>0</alt_orth>
<errors></errors>
<comments></comments>
<body><b>1.1.2. Інформаційна кампанія</b>
Інформаційно-роз’яснювальна робота – це важлива складова процесу організації та проведення зовнішнього незалежного оцінювання. Щороку близько мільйона українців залучаються до різних етапів його здійснення, тому мають бути добре поінформованими про свої права та обов’язки.
До першочергових завдань інформаційної кампанії належать роз’яснення процедур, застосовуваних на етапах підготовки, реєстрації та проходження зовнішнього незалежного оцінювання різними категоріями випускників, а також ознайомлення керівників загальноосвітніх навчальних закладів із особливостями проведення та оголошення результатів державної підсумкової атестації, що проходить у формі зовнішнього незалежного оцінювання.
Для ефективної реалізації заходів, передбачених Планом роботи Українського центру оцінювання якості освіти на 2017 рік, було розроблено нові механізми взаємодії з основними цільовими аудиторіями. Зокрема, за підтримки проекту <foreign>USAID</foreign> Альянс Програми сприяння зовнішньому тестуванню підготовлено фільм «ЗНО: історія та перспективи». Мета створення цього фільму – підбиття підсумків функціонування системи стандартизованого тестування в Україні впродовж 10 років та інформування суспільства про зміни у змісті та процедурах проведення зовнішнього незалежного оцінювання, що відбувалися протягом цього часу. У фільмі також подано покрокову інструкцію про ключові процедури проходження зовнішнього незалежного оцінювання в 2017 році – від етапу реєстрації до отримання результатів та подання їх до приймальних комісій вищих навчальних закладів.
Напередодні реєстрації для участі в зовнішньому незалежному оцінюванні було оновлено офіційний сайт Українського центру оцінювання якості освіти. Окрім нового веб-дизайну, сайт має функцію зворотного зв’язку – «Поставити запитання». Тепер є можливість проводити опитування в режимі он-лайн, архівувати новини, розміщувати фото, відео та інші ілюстративні матеріали.
До початку основної сесії зовнішнього незалежного оцінювання у співпраці з компанією «<foreign>Infopulse</foreign>» та <foreign>BIONIC University</foreign> розроблено додаток «Моє ЗНО», що дало змогу учасникам отримати розклад тестувань і результати зовнішнього незалежного оцінювання на власний мобільний пристрій.
Основні функції цього додатка:
- інформування учасників про місце та час проведення зовнішнього незалежного оцінювання з вибраних ними навчальних предметів;
- нагадування про наближення дати проведення зовнішнього незалежного оцінювання;
- повідомлення про оприлюднення результатів зовнішнього незалежного оцінювання;
- можливість завантажити необхідні документи на мобільний телефон у форматі <foreign>PDF</foreign> (запрошення-перепустка, бланки відповідей, картки результатів, інформаційна картка до сертифіката зовнішнього незалежного оцінювання).
Із метою роз’яснення процедури реєстрації випускників загальноосвітніх навчальних закладів для участі в зовнішньому незалежному оцінюванні працівниками відділу інформації та комунікації з громадськістю підготовлено дві відеоінструкції щодо заповнення реєстраційної картки та формування пакета документів.
У кінці 2016 року серед учасників зовнішнього незалежного оцінювання було проведено опитування щодо знання процедур, застосовуваних на різних етапах підготовки та проведення зовнішнього незалежного оцінювання. В учасників виникли певні труднощі щодо надання відповідей на запитання, пов’язані з визначенням результатів зовнішнього незалежного оцінювання. Зважаючи на це, Українським центром оцінювання якості освіти підготовлено візуальні матеріали «Як переводяться тестові бали в рейтингову оцінку за шкалою 100 – 200 балів?» і «Як визначається оцінка за ДПА?». Ці матеріали поширювалися в соціальних мережах, а також були розміщені на освітніх порталах, інших електронних засобах масової інформації.
Інформаційно-роз’яснювальна робота щодо особливостей організації та проведення зовнішнього незалежного оцінювання 2017 року здійснювалася Українським та регіональними центрами оцінювання якості освіти спільно з місцевими органами управління освітою та навчальними закладами.

Здійснюючи адресне інформування осіб про особливості проведення зовнішнього незалежного оцінювання в 2017 році, кожному зареєстрованому учаснику було надіслано інформаційний бюлетень «Зовнішнє незалежне оцінювання. 2017 рік», де подано інформацію про права та обов’язки абітурієнтів, порядок внесення змін до реєстраційних даних, оголошення результатів зовнішнього незалежного оцінювання, особливості подання та розгляду апеляційних заяв.
Окремою складовою інформаційно-роз’яснювальної роботи була підготовка повідомлень для випускників навчальних закладів, які проживають на території тимчасово окупованої Автономної Республіки Крим та в населених пунктах Донецької і Луганської областей, на території яких органи державної влади тимчасово не здійснюють або здійснюють не в повному обсязі свої повноваження. Зокрема, громадською організацією «Фонд «Відкрита політика» спільно з Міністерством освіти і науки України та Українським центром оцінювання якості освіти підготовлено відеоінструкцію для випускників, які проживають на неконтрольованій території та в Автономній Республіці Крим.
Понад 20 матеріалів, що містили інформацію про особливості проходження зовнішнього незалежного оцінювання випускниками з окупованої та неконтрольованої територій, було оприлюднено на сайтах Українського центру оцінювання якості освіти (розділ «Жителям Донбасу і Криму»), Херсонського (розділ «Абітурієнтам з Криму») та Донецького (розділ «Інформація для учасників з непідконтрольних територій») регіональних центрів оцінювання якості освіти.
Уже третій рік поспіль для забезпечення відкритості та прозорості процесу визначення результатів зовнішнього незалежного оцінювання засідання експертної комісії при Українському центрі оцінювання якості освіти зі встановлення порога «склав/не склав» проводяться в режимі он-лайн. За перебігом цих засідань у 2017 році спостерігало 61 410 осіб: 14 червня (встановлення порога «склав/не склав» з української мови і літератури, іноземних мов, математики) – 37 306; 16 червня (історія України, російська мова, біологія) – 14 652; 22 червня (фізика, географія, хімія) – 9 452.
Основними каналами інформування осіб про особливості проведення зовнішнього незалежного оцінювання в 2017 році були сайти Українського та дев’яти регіональних центрів оцінювання якості освіти, а також сторінки в соціальних мережах Фейсбук та Твіттер.
Протягом звітного періоду на сайті Українського центру оцінювання якості освіти було розміщено понад 152 повідомлення щодо особливостей реєстрації осіб та їх участі в зовнішньому незалежному оцінюванні, на сторінках у соціальних мережах – понад 300 матеріалів інформаційно-роз’яснювального характеру, у тому числі графічні зображення, фотографії.
У цілому під час проведення зовнішнього незалежного оцінювання в 2017 році зафіксовано близько п’яти млн переглядів матеріалів, розміщених на сайтах регіональних центрів оцінювання якості освіти, та понад тринадцять млн переглядів інформації, що були оприлюднені на сайті Українського центру оцінювання якості освіти.
Українським та регіональними центрами оцінювання якості освіти надавалися консультації стосовно участі абітурієнтів у зовнішньому незалежному оцінюванні за телефонами інформаційної підтримки (понад 54 тис. запитів), електронною поштою (21 172). Завдяки функціонуванню на сайтах регіональних центрів оцінювання якості освіти розділів «Запитання-відповіді» зацікавленим особам надано відповіді на 9 542 питання, 1 505 адресатам підготовлено та надіслано розгорнуті письмові відповіді.
За звітний період за участю керівників Українського та регіональних центрів оцінювання якості освіти, місцевих органів управління освітою, Міністерства освіти і науки України проведено понад 330 прес-конференцій, брифінгів, вебінарів, прямих ліній, прямих ефірів з питань організації та проведення зовнішнього незалежного оцінювання.
Упродовж січня – червня директором Українського центру оцінювання якості освіти проведено чотири прес-конференції.
31 січня відбулася прес-конференція на тему: «6 лютого стартує реєстрація на ЗНО-2017».
Питання, які висвітлювалися на прес-конференції:
- терміни та спосіб реєстрації для участі в зовнішньому незалежному оцінюванні;
- можливості вибору навчальних предметів для проходження державної підсумкової атестації, що відбуватиметься у формі зовнішнього незалежного оцінювання;
- забезпечення умов участі в зовнішньому незалежному оцінюванні осіб з особливими освітніми потребами;
- особливі умови реєстрації осіб із неконтрольованих територій та учасників антитерористичної операції, учнів (студентів, слухачів) професійно-технічних, вищих навчальних закладів, випускників закордонних навчальних закладів.
На прес-конференції були присутні представники від 24-х засобів масової інформації. За підсумками прес-заходу тема зовнішнього незалежного оцінювання була висвітлена у 155-х повідомленнях, опублікованих у різних засобах масової інформації загальнонаціонального та регіонального рівнів.
16 березня відбулася спільна прес-конференція за участю директора Українського центру оцінювання якості освіти Вадима Карандія, директора Американських рад з міжнародної освіти Яреми Бачинського, директора ІТ компанії «<foreign>Infopulse</foreign>» Олексія Сігова та керівника проекту «Мобільний додаток «Моє ЗНО» Сергія Васька на тему: «Інформаційно-телекомунікаційна система УЦОЯО: відновлення, удосконалення, розвиток».
Питання, які висвітлювалися на прес-конференції:
- відновлення, удосконалення та розвиток інформаційно-телекомунікаційної системи Українського центру оцінювання якості освіти, що забезпечує проведення зовнішнього незалежного оцінювання;
- про введення в експлуатацію комплексної системи захисту інформації;
- про підсумки багаторічної співпраці Українського центру оцінювання якості освіти з Американськими радами з міжнародної освіти: фінансовий, консультативний та інформаційний супровід процесів підготовки та проведення зовнішнього незалежного оцінювання;
- презентація мобільного додатка «Моє ЗНО».
</body>