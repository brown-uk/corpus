<id>A</id>
<author_surname>Басараб</author_surname>
<author_name>Сергій</author_name>
<title>Своя хата для офіцера і солдата</title>
<publ_in>Військо України</publ_in>
<url>http://viysko.com.ua/journal/svoya-hata-dlya-ofitsera-i-soldata/</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>521</length>
<alt_orth>0</alt_orth>
<errors></errors>
<comments></comments>
<body>Впродовж кількох останніх років Збройні Сили України досягли чималого прогресу на шляху до стандартів НАТО. Серйозні зміни відбулися в системі логістики, медичного забезпечення, харчування. На озброєння продовжують надходити нові та модернізовані зразки ОВТ. Змінено форму, амуніцію, спорядження… Все це, помножене на бойовий досвід, набутий бійцями в зоні проведення антитерористичної операції, безумовно наближає Збройні Сили України до вступу в Північноатлантичний Альянс. Але існує й чимало нерозв’язаних проблем, над якими ще належить працювати. Серед них – забезпечення житлом.
Ця проблема залишається гострою впродовж усієї новітньої історії Українського війська. Після розпаду Радянського Союзу в Україну почали масово повертатися наші співвітчизники з найвіддаленіших його куточків. Усіх потрібно було розмістити, надати посади і, по можливості, житло. Черга зросла в рази. Але системних кроків щодо її зменшення тоді так і не було зроблено.
Нині у квартирній черзі військового відомства перебувають понад 47 тис. військовослужбовців. Це понад 35 тис. сімей, 7,9 тис. контрактників та 11,5 тис. звільнених у запас чи відставку. Цифра зросла з початком російської агресії на Донбасі. Адже якщо до 2014-го у війську служило понад 100 тис. осіб, то зараз їхня кількість збільшилася майже втричі. Лише за останні два роки контракт із Міністерством оборони підписали 130 тис. громадян. Тому фінансового ресурсу, який нині виділяється на придбання та будівництво квартир, фактично ледь вистачає для того, аби черга принаймні не збільшувалася. Для того ж, аби її скоротити, будувати необхідно значно більше. Або впроваджувати інші новітні рішення, які б забезпечили реалізацію цієї соціальної гарантії.
Найбільш гостро проблема стоїть в 11 гарнізонах: Київському (8,6 тис. сімей), Одеському (3,6), Вінницькому (2,6), Миколаївському (2,4), Львівському (2,4), Харківському (2), Житомирському (1,4), Хмельницькому (1,2), Васильківському (1,2), Чернігівському (1) та Рівненському (1). Така ситуація обумовлена тим, що в цих містах зосереджена чимала кількість армійських підрозділів та установ.
Вперше (!) за останні п’ять років 95 квартир закупили в найбільш проблемному за кількістю безквартирних гарнізоні, Київському. Це при тому, що в попередні роки військові отримували житло виключно у приміських містах та селищах. А ось вінничани цього року також мають надію. Міністерство оборони уклало із підрядною організацією договір на зведення 81-квартирного будинку.
За даними Головного квартирно-експлуатаційного управління Збройних Сил України, у період з 2014 по 2017 роки військовослужбовці отримали понад 3,5 тис. квартир.
Кошти на будівництво і придбання житла розподілялися таким чином: 2014 р. – 516 млн грн (423 квартири), 2015 р. – 870 млн грн (549 кв.), 2016 р. – 715 млн грн (652 кв.), 2017 р. – 691 млн грн (531 кв.).
Частина коштів спрямовувалася на виплату грошової компенсації за неотримане житло. З 2015 по 2017 роки її отримали 697 сімей на суму 284,5 млн грн
Є, звичайно, і невеликі гарнізони, де кількість безквартирних незначна. Наприклад, як у Могилеві-Подільському. Цей населений пункт знаходиться на березі Дністра. У квартирній черзі там лише 12 осіб. Але не варто відразу радіти за цих людей. Адже протягом останніх 15 років квартир тут взагалі не розподіляли. Фактично гарнізон становить лише військовий комісаріат. Тому в таких містечках житлова проблема має вирішуватися іншими способами: закупівля, будівництво в іншому населеному пункті, грошова компенсація тощо.
До речі, започаткований у 2015 році альтернативний механізм забезпечення житлом – шляхом виплати грошової компенсації за неотримане житло – продемонстрував неабияку зацікавленість військовослужбовців. З 2015 по 2017 роки її отримали 697 сімей на суму 284,5 млн грн.
</body>