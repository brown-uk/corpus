<id>A</id>
<author_surname>Басараб</author_surname>
<author_name>Сергій</author_name>
<title>Зміцнивши військо, зміцнимо державу</title>
<publ_in>Військо України</publ_in>
<url>http://viysko.com.ua/journal-online/zmitsny-vshy-vijs-ko-zmitsny-mo-derzhavu/</url>
<publ_part></publ_part>
<publ_place>Київ</publ_place>
<publisher></publisher>
<year>2014</year>
<pages></pages>
<length>432</length>
<alt_orth>0</alt_orth>
<errors></errors>
<comments></comments>
<body>
Не менш складна ситуація із запасами матеріальних засобів та їхнім постачанням у війська. Через хронічний брак коштів забезпеченість Збройних Сил за більшістю номенклатур служб тилу протягом останніх років знизилася до рівня нижче 20% від потреби. Що й говорити, деякі види майна на складах взагалі відсутні. Фахівці Тилу ЗС України підрахували, що загалом для відновлення необхідних запасів українській армії потрібно понад 9 млрд гривень.
Про ці й інші проблеми протягом минулих років говорилося багато та неодноразово на різних рівнях. Проте на краще ситуація не змінювалася. І лише зараз можна стверджувати напевне: комусь було вельми вигідно, аби через понад два десятки років незалежності наша армія мала саме такий вигляд.
– Нині в оборонному відомстві вже окреслені головні кроки щодо посилення обороноздатності нашої держави, – резюмує заступник Міністра оборони України Іван Руснак. – Зокрема, ми розробили нову стратегію розвитку Збройних Сил, а для визначення стану і потреб армії розпочали процес інвентаризації в оборонній сфері та підготували оновлений Військовий бюлетень. Маємо сподівання, що пропозиції Міністерства оборони щодо підвищення оборонної спроможності України знайдуть підтримку українського парламенту.
<b>Не було б щастя, та нещастя допомогло</b>
За нинішньої ситуації в державі, схоже, починають розуміти істинну роль війська. Нині Збройні Сили України переживають найбільш складний і відповідальний етап у своїй історії, поступово відновлюючись, зміцнюючись і набуваючи бойового досвіду.
Так, лише за кілька місяців напруженої роботи зросли чисельність особового складу війська та його бойові спроможності. Аби адекватно відреагувати на загрозу застосування воєнної сили проти України, з початку березня 2014 року Збройні Сили перебувають у відповідному стані готовності. Генеральний штаб планує кризове застосування армії із залученням інших військових формувань і правоохоронних органів. Визначені угруповання розгорнуті в районах виконання завдань, а також залучаються до проведення антитерористичної операції на території Луганської й Донецької областей. Для формування згаданих підрозділів понад 13 тис. вояків особового складу та близько 4,5 тис. одиниць озброєння й військової техніки здійснили марші своїм ходом. Ще понад 37 тис. військовослужбовців і 8,2 тис. одиниць ОВТ доправлено 167 військовими ешелонами. Таких масштабних переміщень наше військо не здійснювало, мабуть, від початку свого заснування.
Загалом із березня по червень 2014 року в ході перших двох хвиль часткової мобілізації в боєздатний стан приведено близько 50 військових частин ЗС України, 20 частин, установ інших міністерств і відомств, а також 23 обласні військові комісаріати з підпорядкованими їм районними та міськими. Окрім цього, сформовано 28 військових частин територіальної оборони, із них 11 – на добровільній основі.
Триває й робота щодо повернення до строю озброєння та військової техніки. Протягом останніх місяців військовослужбовці разом із заводчанами відновили та відремонтували понад 8,5 тис. одиниць ОВТ. Серед них 1,7 тис. бронемашин, 5,7 тис. автомобілів, 30 літаків і 27 вертольотів. Відтак загальний рівень справності армійського парку зріс до 89%.</body>