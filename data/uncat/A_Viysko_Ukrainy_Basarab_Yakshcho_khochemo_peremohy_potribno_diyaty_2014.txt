<id>A</id>
<author_surname>Басараб</author_surname>
<author_name>Сергій</author_name>
<title>Якщо хочемо перемоги – потрібно діяти</title>
<publ_in>Військо України</publ_in>
<url>http://viysko.com.ua/journal-online/yakshho-hochemo-peremogy-potribno-diyaty/</url>
<publ_part></publ_part>
<publ_place>Київ</publ_place>
<publisher></publisher>
<year>2014</year>
<pages></pages>
<length>483</length>
<alt_orth>0</alt_orth>
<errors></errors>
<comments></comments>
<body>Про те, якою саме вона має бути, протягом понад двох десятиліть говорили багато. Зокрема, ще донедавна, коли йшлося про реформи в Українському війську, декларувалося створення нечисленної мобільної армії на професійній основі.
Утім пріоритетом, який не озвучувався, але добре читався між рядками різного роду програмних документів і концепцій, вважалася армія, не надто обтяжлива для державного гаманця. Інакше як зрозуміти оборонний бюджет, приміром, 2013 року на рівні 0,8 % від ВВП та мало не авантюрне рішення довести кількість особового складу до 80 тисяч осіб? За таких умов не видавалося можливим не тільки захищати Україну, а навіть підтримувати Збройні Сили у належному стані.
<b>Ядерний щит: «за» і «проти»</b>
Одним словом, гібридна війна, яку проти України веде Російська Федерація, наочно виявила головні вади в секторі нашої національної оборони. Зокрема, протягом усіх попередніх років ми так і не спромоглися визначитися із потенційними загрозами безпеці. А перші місяці проведення антитерористичної операції продемонстрували проблеми в діяльності, координації та забезпеченні підрозділів силового блоку.
Нині, дякувати Богу, наше військо поступово реанімується. І тепер на тлі згаданих вище проблем від політиків і чиновників різних рангів дедалі частіше лунають поради щодо майбутньої моделі української армії і думки про те, що одним з найпотужніших аргументів сили є ядерна зброя. Справді, держави, в яких вона є більш упевнені у власній безпеці, а також мають вагомий інструмент впливу на своїх без’ядерних сусідів.
Але чи потрібен зараз ядерний щит Україні? Відповісти на це запитання можна буде лише після його детального розгляду фахівцями. Утім уже зараз цілком очевидно, що відновлення ядерної зброї потребує чимало часу, серйозних капіталовкладень і стабільних асигнувань у майбутньому. Чи витримає наш державний бюджет такі витрати? Адже сьогодні у постійній готовності ядерні боєголовки утримують лише США, Великобританія, Франція та Російська Федерація. Китайська Народна Республіка, Індія, Ізраїль і Пакистан зберігають їх у роз’єднаному з ракетними носіями стані. Погодьтеся, ці держави далеко не бідні, тож, напевне, можуть дозволити собі таку «розкіш».
Припустимо, що Україна зможе значну частину витрат спрямовувати на утримання ядерного щита. Але чи є гарантії того, що це не погіршить її позиції у світовій дипломатії та не призведе до тиску міжнародної спільноти й можливої ізоляції?
Як бачимо, питань поки що більше, ніж відповідей. Тож перш ніж прийняти остаточне рішення, необхідно провести міжнародні консультації щодо можливого відновлення ядерного статусу та включити його до порядку денного Верховної Ради України. А тим часом максимум зусиль докласти до створення неядерної системи оборони.
<b>Першу скрипку грають резерви</b>
– У сучасному світі таку систему найкраще забезпечує численна масова армія, – говорить Юрій Сиротюк, народний депутат України VII скликання, член комітету Верховної Ради з питань національної безпеки та оборони. – Навіть ядерні країни досягають домінування здебільшого завдяки використанню високотехнологічної досвідченої армії, тоді як зброя масового ураження залишається радше фактором дипломатичного тиску та гарантією захисту.
Справді, наявність численної армії служить як засобом стримування, так і механізмом захисту національних інтересів на світовій арені. До такого способу вдаються держави, що претендують на регіональне і світове лідерство. Наприклад, Китайська Народна Республіка, Індія, а також країни, що перебувають у недружньому оточенні.</body>