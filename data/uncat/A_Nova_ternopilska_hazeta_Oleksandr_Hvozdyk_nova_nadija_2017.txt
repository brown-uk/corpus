<id>A</id>
<author_surname></author_surname>
<author_name></author_name>
<title>Олександр Гвоздик – нова надія</title>
<publ_in>Нова Тернопільська газета</publ_in>
<url>http://nova.te.ua/statti/oleksandr-gvozdyk-nova-nadiya/</url>
<publ_part></publ_part>
<publ_place>Тернопіль</publ_place>
<publisher></publisher>
<year>2017</year>
<pages></pages>
<length>358</length>
<alt_orth>0</alt_orth>
<errors></errors>
<comments></comments>
<body>Минулої неділі, 20 серпня, в американському місті Лінкольн відбувся вечір боксу, в андеркарті якого свій бій провів і перспективний українець. Наш співвітчизник у напівважкій категорії зустрічався з потужним Крейгом Бейкером, який, щоправда, особливих титулів наразі не виборював.
Стартові раунди пройшли з перевагою українця — Олександр вирішив не ризикувати і вів бій з дальньої дистанції, поступово розкручуючи суперника своїми ударами. Використовуючи перевагу в швидкості, наш боксер продовжував тиснути на Бейкера, але особливих дивідендів це не принесло — американець непогано захищався і намагався відповідати на кожен випад опонента. Ближче до середини поєдинку ситуація не змінилася — Гвоздик боксував дуже виважено, вирішивши зосередитися не на якості ударів, а на їх кількості. Разом з тим варто відзначити добротну роботу українця в захисті і незначну кількість пропущених випадів, які особливої загрози не складали. В шостому раунді після серії потужних ударів Бейкер опинився на канвасі, проте зміг піднятися. Як виявилося, ненадовго. Українець кинувся добивати суперника і рефері був змушений зупинити бій.
Тепер українець мав би стати офіційним претендентом на бій за чемпіонський титул <foreign>WBC</foreign>, та подальші перспективи Гвоздика залишаються досить розмитими. Чемпіон світу у цій вазі — Адоніс Стівенсон, який вже вісім разів захищав свій титул. Його наступним обов’язковим претендентом є колумбієць Елейдер Альварес. Промоутери прогнозують, що бій між цими боксерами відбудеться вже восени.
А от далі починається справжній хаос — керівництво <foreign>WBC</foreign> обрало три поєдинки (два з них відбулися ще в липні), в яких має визначитися наступний претендент на зустріч зі Стівенсоном (звісно, якщо чемпіон виграє у Альвареса). До списку потрапили наступні бої: Саліван Барера — Джо Сміт (переміг Барера за очками), Маркус Браун — Шон Монаган (Браун виграв нокаутом у другому раунді) та, власне, Гвоздик — Бейкер. Як з трьох боксерів обрати одного — питання відкрите. Ймовірно, двоє з них проведуть поєдинок між собою, але ж хто стане третім зайвим?… Сподіваємося, що не українець. Надто багато запитань, надто мало відповідей. Найкращим варіантом для нас залишається бій Гвоздика з Барерою/Брауном (орієнтовно наприкінці року), а потім чемпіонський бій з переможцем пари Стівенсон — Альварес. Нам залишається тільки чекати.
Між тим, Олександр Гвоздик після поєдинку з Бейкером заявив, що вже готовий до чемпіонських боїв і кидає виклик Андре Уорду, який нещодавно вдруге здолав росіянина Ковальова і має три інших чемпіонських титули — <foreign>WBA, WBO</foreign> та <foreign>IBF</foreign>.
</body>