<id>A</id>
<author_surname>Лісовський</author_surname>
<author_name>Богдан</author_name>
<title>Майбутнє лісу - в твоїх руках</title>
<publ_in>Житомирщина</publ_in>
<url>http://zhytomyrschyna.zt.ua/index.php/2016-05-04-17-27-19/2016-05-04-18-56-49/46-lis</url>
<publ_part></publ_part>
<publ_place>Житомир</publ_place>
<publisher></publisher>
<year>2016</year>
<pages></pages>
<length>378</length>
<alt_orth>0</alt_orth>
<errors></errors>
<comments></comments>
<body>Стартувала акція 1 квітня у с. Глибочиці, на території Станишівського лісництва ДП «Житомирське лісове господарство». Участь у створенні лісу брали військовослужбовці 95-ої окремої аеромобільної бригади, працівники обласного та міського центрів зайнятості, журналісти, представники Глибочицької сільської ради, працівники Житомирського лісгоспу. До акції активно долучилися й учні місцевої школи та представники Левківського шкільного лісництва.
Присутніх щиро привітав головний лісничий ДП «Житомирське лісове господарство» Сергій Дубницький, який, зокрема, повідомив, що місце для посадки вибране невипадково, адже в минулому році тут, на площі 2,9 га було проведено санітарну рубку хворої сосни звичайної. Сухостій займав 80 відсотків площі. У минулому році лісгосп висадив близько 560 тис. сіянців із закритою кореневою системою. Вони краще приживаються. Сергій Миколайович поінформував, що нинішнього року в лісгоспі планують створити лісові культури з власних розсадників на площі 230 га, побажав плідної праці й провів інструктаж — як правильно садити сіянці, щоб вони прижилися.
За декілька годин плідної роботи на свіжому повітрі дружний десант справився з площею 2,5 гектара, яку засадили сіянцями сосни звичайної із закритою кореневою системою. Садили ліс за такою схемою: 4 рядки — сосни звичайної, по одному — дуба й модрини.
Директор Глибочицької ЗОШ І-III ступенів Петро Сергійчук повідомив, що учні школи беруть активну участь у подібних акціях. Також виготовляють і шпаківні, допомагають обгороджувати мурашники.
Третій рік поспіль участь у акції беруть і вихованці Левківського лісництва Юлія Лось, Неля Ванельчук та Крістіна Кондратюк. Дівчата переконані, що це корисно й необхідно.
2 квітня у лісовому масиві Іршанського лісництва ДП «Малинське лісове господарство» відбувся один із наймасовіших нинішнього року захід із садіння лісу в межах акції «Майбутнє лісу — в твоїх руках». Садили сосни та берізки на площах лісокультурного фонду, який складається зі зрубів минулого та нинішнього років, більше сотні чоловік. Активно долучилися до цієї справи й гості зі столиці — перший заступник та заступник міністра аграрної політики й продовольства України Ярослав Краснопольський та Владислава Рутицька, керівник апарату міністрества Інна Гребенюк, перший заступник голови Державного агентства лісових ресурсів України Христина Юшкевич разом із донькою. Мечі Колесова також узяли до рук начальник Житомирського обласного управління лісового та мисливського господарства Андрій Курінський, голова Малинської районної ради Михайло Левковець, перший заступник голови Малинської райдержадміністрації Олександр Осадчий, Малинський міський голова Олексій Шостак, директор ДП «Малинське лісове господарство», депутат обласної ради Олег Дзюбенко. Допомагали також вихованці шкільного лісництва «Пролісок», яке діє на базі Малинської ЗОШ № 4 І-III ступенів. 
</body>