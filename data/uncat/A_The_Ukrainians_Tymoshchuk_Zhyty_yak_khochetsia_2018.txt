<id>A</id>
<author_surname>Тимощук</author_surname>
<author_name>Ярослава</author_name>
<title>Жити,як хочеться</title>
<publ_in>The Ukrainians</publ_in>
<url>https://theukrainians.org/zhyty-yak-hochetsya/</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>291</length>
<alt_orth>0</alt_orth>
<errors></errors>
<comments></comments>
<body>Власний ресторан киянин Антон створив ще в 6 років разом зі старшим братом — дарма, що облаштували його у себе вдома, а меню видрукували на звичайному принтері. Маленькі ресторатори на замовлення родичів могли приготувати не лише бутерброди, а й щось складніше, до прикладу, пельмені або пасту. Заклад звався <foreign>Antony’s Restaurant</foreign>, і виник він із надзвичайної допитливості Антона.
Хлопчик змалку цікавився, як з’являється та чи інша страва, ходив за мамою, розпитував, нотував у блокнот. Але вже й тоді розумів: теорія теорією, а поки сам не спробуєш, нічого не вдасться. Тижнями експериментував, поки перші млинці перестали бути глевкими. Потрохи йшов до складніших страв: в 11 років уже частував домашніх і гостей стейками, медальйонами, морозивом із різними смаками. Так воно й закрутилося.
<b>Три «так» для кулінара</b>
Якщо ровесники захоплювалися казками або коміксами, то Антон зачитувався кулінарними книгами. Друзі батьків, знаючи про захоплення хлопця, дарували йому на день народження збірки рецептів французької, італійської кухні. Разом із тим Антон дивився кулінарні відеоблоги на <foreign>YouTube</foreign>. Дивувався не лише із різноманіття рецептів, а й з того, як умілі кулінари поєднують продукти, наприклад, м’ясо із солодким соусом. Спершу більше читав, ніж готував. Аж врешті взявся до справи.
Частував родичів, друзів, гостей. Не спиняло хлопця те, що під рукою не було всіх потрібних девайсів. Замість морозивниці використовував звичайну холодильну камеру — зате дивував домашніх морозивом: від ванільного до шоколадного. Експеримент за експериментом — і в 11 років хлопець умів приготувати страву ресторанного рівня. Відчував, що треба розвиватися далі.
Був звичайний день столичного семикласника, коли в школі до Антона підійшла однокласниця й розповіла про відбір учасників для дебютного сезону телешоу «МастерШеф. Діти» на каналі «СТБ». Порадила спробувати свої сили. Вдома хлопець розповів про ідею мамі — вирішили податися. Антон відправив заявку, ні на що особливо не сподіваючись. Та вже через тиждень його запросили на кастинг.</body>