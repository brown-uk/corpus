<id>A</id>
<author_surname>Шарговська</author_surname>
<author_name>Олена</author_name>
<title>Політики чи здоров’я українців: що рекламує соціальна реклама</title>
<publ_in>Новинарня</publ_in>
<url>https://novynarnia.com/2018/08/10/politiki-chi-zdorov-ya-ukrayintsiv-shho-reklamuye-sotsialna-reklama/</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>845</length>
<alt_orth>0</alt_orth>
<errors></errors>
<comments></comments>
<body>Соціальна реклама є дієвим інструментом для впливу на громадську думку. В Україні існує законодавство, покликане сприяти її поширенню. Втім, воно не досконале. Які зміни можуть поліпшити ситуацію та які ще чинники впливають на створення та поширення соціальної реклами — обговорили фахівці з медіа права, а також представники регуляторних органів, медіа спільноти й міжнародних організацій на круглому столі «Дослідження стану соціальної реклами. Майбутнє соціальної реклами в Україні».
Зокрема, соцреклама могла б суттєво вплинути на підвищення рівня громадського здоров’я — у світі на цю тему створюють більшість таких матеріалів. А от в Україні лише 7% соціальної реклами на телебаченні присвячено громадському здоров’ю. До такого висновку прийшли фахівці Інституту масової інформації, вимірявши частоту виходів відповідних роликів. Натомість дуже часто під виглядом соціальної реклами подають інформацію про діяльність держорганів або взагалі привітання від можновладців зі святами – по суті, під соціальну маскується політична реклама.
Коли за допомогою експрес-моніторингу в ІМІ перевірили наявність прихованої комерційної або політичної реклами серед соціальної, то виявили, що на телебаченні такої близько третини, а в зовнішній рекламі Києва близько 18%. Тобто «фейкової» соцреклами втричі більше за справжню пропаганду здорового способу життя!
Спричинило таку ситуацію надто обтічне формулювання у Законі про рекламу. Виправити це покликані зміни в законодавстві, над якими працює група депутатів у співпраці з Нацрадою з телебачення і радіомовлення.
Законопроект промотує <b>Вікторія Сюмар</b>, народна депутатка, голова комітету ВРУ з питань свободи слова та інформаційної політики.
У ньому пропонують таке формулювання соціальної реклами: «<quote>Соціальна реклама — це суспільно-корисна інформація, спрямована на розвиток суспільства та особистості, популяризацію загальнолюдських цінностей, здорового способу життя, освіти, науки, висвітлення державних безкоштовних програм, захист державності, громадського порядку, підвищення обороноздатності держави, розповсюдження якої не має на меті отримання прибутку</quote>».
Окрім того, соціальна реклама, яка розповсюджується на замовлення органу державної влади, не повинна містити інформації, що «<quote>сприяє формуванню і підтриманню обізнаності, інтересу до певної політичної партії</quote>».
Новий закон також обмежить використання конкретних прізвищ — а саме, не має йтися про наших сучасників.
Наразі законопроект перебуває на стадії обговорення його підтримки фракціями перед реєстрацією у Верховній Раді.
Втім, нечіткість законодавства, яке регулює створення і розміщення соціальної реклами, полягає не лише у визначенні поняття.
Чи вповні використовуються вже наявні інструменти для створення та поширення соціальних меседжів?
Наприклад, законом передбачено акумулювання коштів для створення соціальної реклами та щодо квот на її розміщення. Такі положення, на перший погляд, мали б забезпечувати якісне інформування українців щодо суспільно-важливих тем. Та на ділі це не працює. Чому — з’ясував магістр права <b>Роман Головенко</b>, дослідивши законодавче регулювання та практику використання соціальної реклами у сфері просування здорового способу життя.
Рекламодавці зобов’язані спрямовувати на виробництво та розповсюдження соціальної реклами щодо шкоди тютюнопаління і зловживання алкоголем не менше 5% коштів, витрачених ними на розповсюдження реклами тютюнових виробів та алкогольних напоїв. Відрахування здійснюються до спеціального фонду Держбюджету і деякі рекламодавці справді продовжують сплачувати ці відрахування. За даними ДКСУ 2017 року в бюджет надійшло трохи більше 1 мільйона гривень, а за перший квартал 2018-го — майже 160 тисяч гривень таких відрахувань. Та жодної копійки з них не пішло за прямим призначенням, на антитютюнову соцрекламу. Гроші були використані на інші потреби держбюджету — адже законодавством не визначений орган, відповідальний за розпорядження цими коштами та створення соціальної реклами.
Зафіксовані в законодавстві і квоти на розміщення соціальної реклами. Засоби масової інформації, діяльність яких хоча б частково фінансується з бюджету, зобов’язані розміщувати соціальну рекламу державних органів та органів місцевого самоврядування, громадських організацій безкоштовно в обсязі не менше 5% ефірного часу чи друкованої площі, відведених для реклами.
З одного боку, позитивним наслідком цього є, зокрема, те, що саме Суспільний мовник найбільше розміщує соціальної реклами, і в сфері громадського здоров’я зокрема. З іншого — часто цією нормою, як показав моніторинг ІМІ, користуються маніпулятивно, у політичних цілях та з метою особистого піару.
Питання квотування є одним із наріжних каменів у дискусії щодо відвойовування соціальною рекламою ефірного часу. Необхідність квот підтримує <b>Вікторія Сюмар</b>.
А от <b>Артем Біденко</b>, державний секретар Міністерства інформаційної політики, вважає, що шлях квотування — безперспективний, і лише створюватиме нові можливості для перекручення — перетворення політичної реклами на соціальну, або уникнення відповідальності за обов’язкові квоти.
«Соціальна реклама має бути таким саме продуктом, як комерційна. Ключова проблема — де знайти на це кошти. Можна зацікавити бізнес для створення чи розміщення соціальної реклами, наприклад, податковими пільгами. Якщо говоримо про рекламу здорового життя — це акумуляція коштів від акцизів, створення спеціальних фондів, які наповнюватимуть від витрат на «шкідливу» діяльність. Важливий аспект формування якісних бюджетів — ефективний контроль за використанням цих коштів», — наголошує <b>Біденко</b>.
Не бачить перспективи у квотуванні і <b>Катерина Мяснікова</b>, виконавча директорка незалежної асоціації мовників. Це, на її думку, призведе лише до появи нових схем. Має бути не негативна, а позитивна мотивація. Вона може бути кількох напрямків:
1. Соцреклама буде джерелом доходів для медіа, з певними правилами.
2. За розміщення соціальної реклами надаватиметься дозвіл збільшувати рекламний час для комерційної реклами.
З3. нижка на ліцензію за зобов’язання розміщувати соцрекламу.
«<quote>Варто працювати над позитивним сприйняттям компаній, які розміщують соціальну рекламу, висвітлювати принаймні раз на рік перелік соціально відповідальних медіа. З того, як <foreign>StarLightMedia</foreign>, скажімо, у своїй комунікації підкреслює, як багато соціальної реклами вони розміщують, можемо зробити висновок, що для медіа компаній це — важливий елемент іміджу</quote>», — зауважує <b>Мяснікова</b>.
Зміст зовнішньої соціальної реклами в Україні наразі все ж зазнав позитивних змін — це, очевидно, зумовлено трансформацією суспільства і владних органів після Революції гідності.</body>