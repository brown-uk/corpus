<id>A</id>
<author_surname>Піскун</author_surname>
<author_name>Олександр</author_name>
<title>Поряд з героїзмом багатьох траплявся й негатив. Така правда життя</title>
<publ_in>Журналіст України</publ_in>
<url>http://nsju.org/journals/2016/05/Jurnalist-Ukr-05-16.pdf</url>
<publ_part>5</publ_part>
<publ_place>Київ</publ_place>
<publisher></publisher>
<year>2016</year>
<pages>19-20</pages>
<length>398</length>
<alt_orth>0</alt_orth>
<errors></errors>
<comments></comments>
<body>Пам’ятаю, як в редакції прибиральниці з сорокарічним стажем винесли догану за те, що вона не поклала на вході в редакцію вологу ганчірку. Так тоді боролися з радіацією після заклику міністра охорони здоров’я закривати кватирки і частіше проводити вологе прибирання. А ще після такого виступу міністра люди масово старалися виїхати з Києва. Міськком партії навіть оголошував заборону на виїзд, наголошував на неприпустимості паніки. 
Уже точилися розмови, що коли донецькі шахтарі до певного часу не встигнуть провести необхідні захисні роботи біля підірваного реактора, станеться ще один вибух. Мені як активісту профспілки доводилося добувати квитки на виїзд сім’ям наших співробітників.
 Прийшов одного дня на залізничний вокзал до кас в депутатському залі, а там — ніколи більше такого не бачив — довжелезна черга з одних тільки Героїв Радянського Союзу. Всі при своїх зірках, у декого бачив і дві зірки Героя. Вразило, як вони матюкалися між собою, доводячи один одному, які роди військ мають більше заслуг у перемозі над Гітлером. Було чимало п’яних. Гнітюче враження.
 Свою сім’ю відвіз у Вірменію до рідних, а сам вирішив їхати до Прип’яті, щоб написати серію матеріалів. Тодішній редактор «Молоді України» Іван Бокий не погоджувався на таке моє відрядження. Мотив: я працюю не у відділі інформації, не у відділі промисловості, а у відділі сільської молоді, що не дотичний до атомної тематики. А до того ж, аргументом у відмові служило й те, що вже є матеріали звідти, котрі підготував наш журналіст Юрій Луканов (теперішній голова незалежної медіапрофспілки). 
Планував я десяток матеріалів з фотознімками. Та сталося так, що один блокнот з нотатками разом з посвідченням і фотоплівкою, на яку знімав другу половину відрядження, випали з кишені, коли сідав у машину. Посвідчення мені повернули, а блокнот, як сказали, розмок під дощем і його викинули. Залишився лише один з блокнотів, з якого зміг підготувати три публікації. 
Ще коли тільки збирався в Чорнобиль, для себе визначився, що гонорари за публікації перерахую в фонд ліквідації наслідків аварії. Так і зробив. Тоді наша касирка, пам’ятаю, дивувалася, що гонорар великий: зазвичай це була сума близько 25 рублів, а це нарахували аж 54 рублі. То була надбавка за відрядження у небезпечний район. Про небезпеку знали, але що то за біда, яких вона масштабів, якось наші голови не сприймали. 
Багато років минуло. Але й тепер ніби нізвідки напливають уривки спогадів тих днів. 
Люди, які під час ротації виїжджали з зони, були ніби сонні. Свої захисні респіраторні маски, що називали пелюстками, викидали прямо з автобусів. Цими масками були засипані всі узбіччя… 
</body>