<id>A</id>
<author_surname></author_surname>
<author_name></author_name>
<title>Україною укладено з Республікою Білорусь Угоду про реадмісію осіб</title>
<publ_in>Державна міграційна служба України</publ_in>
<url>https://dmsu.gov.ua/news/dms/ukrajnoyu-ukladeno-z-respublikoyu-bilorus-ugodu-pro-readmisiyu-osib.html</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>138</length>
<alt_orth>0</alt_orth>
<errors></errors>
<comments></comments>
<body>26 жовтня 2018 року в ході  робочого візиту Президента України Петра Порошенка до Білорусі  було підписано Угоду між Україною та Білоруссю про реадмісію осіб.
Документ підписали Голова Державної міграційної служби України Максим Соколюк та Міністр внутрішніх справ Республіки Білорусь Ігор Шунєвич.
Метою Угоди є створення правових підстав, необхідних для встановлення та розвитку міждержавного співробітництва у сфері реадмісії осіб, що дозволить мінімізувати негативні наслідки, які породжуються незаконною міграцією, та підвищити ефективність спільної боротьби з незаконною міграцією шляхом удосконалення правового регулювання цієї діяльності.
Угода на основі взаємності визначає швидкі й ефективні процедури ідентифікації і безпечного та організованого повернення осіб, які перебувають на територіях України та Республіки Білорусь нелегально.
Підписання Угоди сприятиме подальшому розвитку добросусідських відносин між Україною та Республікою Білорусь, а також дотриманню Україною своїх обов’язків перед світовою спільнотою щодо запровадження ефективних важелів здійснення державної політики в сфері реадмісії осіб.</body>