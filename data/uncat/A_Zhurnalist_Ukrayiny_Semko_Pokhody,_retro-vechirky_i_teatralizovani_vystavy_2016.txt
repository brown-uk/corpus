<id>A</id>
<author_surname>Семко</author_surname>
<author_name>Олена</author_name>
<title>Походи, ретро-вечірки і «театралізовані вистави»: у журналістів не бракує фантазії</title>
<publ_in>Журналіст України</publ_in>
<url>http://nsju.org/journals/2016/07-08/Jurnalist-Ukr-0708-16.pdf</url>
<publ_part>7-8</publ_part>
<publ_place>Київ</publ_place>
<publisher></publisher>
<year>2016</year>
<pages>68</pages>
<length>489</length>
<alt_orth>0</alt_orth>
<errors></errors>
<comments></comments>
<body><b>У Бердянську працює велика інформаційна група «ПРО 100», яка налічує 50 співробітників. Особливість колективу в тому, що медійники не лише разом працюють, а й відпочивають.</b>
До складу інформаційної групи «ПРО 100» входять декілька медіа: газети «<foreign>Бердянские ведомости</foreign>», «<foreign>Бердянск деловой</foreign>», «<foreign>Ведомости Юга</foreign>», «<foreign>Приморские ведомости</foreign>», а також ТРК «<foreign>Юг</foreign>», радіостанція «<foreign>Азовская волна</foreign>» та сайт <foreign>pro. berdyansk.biz<foreign>. 
Професійний розвиток будьякого спеціаліста неможливий без навчання. Тому в «ПРО 100» є одне негласне правило — кожен медійник хоча б раз на рік повинен відвідати тренінг, конференцію чи стати учасником навчальної поїздки. Наприклад, за останні півроку наші журналісти взяли участь у заходах як всеукраїнського, так і міжнародного масштабів. Так, кореспондент Сергій Старушко став учасником присвяченого технологіям проведення журналістських розслідувань тижневого тренінгу, організованого Інститутом розвитку регіональної преси. Леся Сухомлін представляла Бердянськ на журналістському фестивалі «Межигір’я фест«. Олена Семко в рамках проекту «Розвиток незалежних ЗМІ в Євразії» Фонду польсько-чесько-словацької солідарності відвідала столицю Польщі Варшаву. 
Звісно, навчаючись, медійники знаходять час і на відпочинок. Подорожуючи, вони знайомляться з краєвидами та жителями різних міст, обмінюються досвідом з колегами, дізнаються про історію та особливості життя в інших країнах. 
При такому насиченому темпі роботи та навчання дуже важко знайти час для відпочинку. Але, як кажуть, хто добре працює, той добре відпочиває. А відпочивати ці п’ятдесят бердянців уміють і не тільки під час поїздок і тренінгів. 
Згуртований колектив — це запорука успіху. Тому на початку діяльності в редакції з’явилася традиція — наприкінці кожного тижня колеги разом ходили у походи, відвідували кінотеатри та музеї. Найколоритнішим можна назвати літній відпочинок, адже на всіх чекає ласкаве море та різнобарвні степи. Нерідко медійники відпочивають на березі моря — з шашликами, купанням та спортивними іграми. Неодноразово вони святкували День журналіста на білосніжній яхті, на яку запрошували колег з інших місцевих ЗМІ. 
Цікаво відпочивати не тільки вдома. Незабутніми стали спільні поїздки на каток до Маріуполя, на ставок Салтичія, в Карпати, Крим та столичний Київ. 
А одного разу дівчата підготували для хлопців пивний фестиваль Октоберфест (звісно, локального масштабу). Кельнерки з редакції підносили чоловікам пиво різних сортів, а фоном звучали німецькі народні пісні. Чоловіки, в свою чергу, радують жінок своїми ідеями. В цьому році перед жіночим святом 8 Березня вони подарували дівчатам подорож у часі, запросивши їх у село 80-х років. 
Атрибутика ретро-вечірки була відповідною: турецький килим на стіні, платівки та програвач, насіння, плакати зірок тих часів. До речі, бердянські медійники вже відгуляли грецьку, мексиканську, єгипетську, українську та інші національні паті. Чи варто казати, що подібні «театралізовані вистави» підвищують настрій та дарують новий заряд енергії для подальшої успішної діяльності? 
У липні у медіагрупи «ПРО 100» ще одне свято — 3 липня найпопулярнішій газеті міста «<foreign>Бердянские ведомости</foreign>» — 13 років. Колектив організував цікавий захід на березі моря, що дав можливість зануритися в неформальну дружню атмосферу і цікаво провести час на свіжому морському повітрі. 
Бердянські журналісти стверджують, що щастя в професії можливе за кількох умов: коли в тебе є улюблена робота та надійні колеги; коли маєш можливість знову і знову відкривати для себе світ та вбирати нові знання; коли перебуваєш в постійному творчому пошуку та не боїшся ризикувати, змінюватися.
</body>