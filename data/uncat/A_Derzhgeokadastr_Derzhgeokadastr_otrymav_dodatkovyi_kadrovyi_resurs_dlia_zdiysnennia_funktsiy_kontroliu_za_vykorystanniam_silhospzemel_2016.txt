<id>A</id>
<author_surname></author_surname>
<author_name></author_name>
<title>Держгеокадастр отримав додатковий кадровий ресурс для здійснення функцій контролю за використанням сільгоспземель</title>
<publ_in>Держгеокадастр</publ_in>
<url>http://land.gov.ua/derzhheokadastr-otrymav-dodatkovyi-kadrovyi-resurs-dlia-zdiisnennia-funktsii-kontroliu-za-vykorystanniam-silhospzemel/</url>
<publ_part></publ_part>
<publ_place>Київ</publ_place>
<publisher></publisher>
<year>2016</year>
<pages></pages>
<length>224</length>
<alt_orth>0</alt_orth>
<errors></errors>
<comments></comments>
<body>Кабінет Міністрів України збільшив чисельність працівників Держгеокадастру для виконання функцій із здійснення державного нагляду (контролю) в частині дотримання земельного законодавства, використання та охорони земель.
Відповідна постанова «Про внесення змін до постанов Кабінету Міністрів України від 3 січня 2013 року №5 і від 5 квітня 2014 р. №85» була прийнята сьогодні на засіданні Кабінету Міністрів України.
Таким чином, Урядом збільшено граничну чисельність працівників Держгеокадастру на 300 штатних одиниць (на 25 одиниць – чисельність апарату Держгеокадастру та на 275 одиниць – чисельність територіальних органів) для виконання функцій, зокрема, щодо обстеження земельних ділянок, видачі спеціальних дозволів на зняття та перенесення ґрунтового покриву земельних ділянок, складання протоколів про адміністративні правопорушення та накладання адміністративних стягнень, звернення з позовами до суду тощо.
В апараті Держгеокадастру буде утворено окремий структурний підрозділ, який здійснюватиме координацію територіальних органів у частині здійснення державного контролю та погоджуватиме проведення перевірок територіальними органами.
Державними інспекторами у районах та містах безпосередньо будуть здійснюватися всі заходи державного нагляду (контролю) за дотриманням земельного законодавства, використанням та охороною земель усіх категорій і форм власності, а також в частині родючості ґрунтів.
Необхідність впровадження системного контролю за використанням земель сільськогосподарського призначення неодноразово наголошувалася з огляду на численні факти порушень у цій сфері. Зокрема, посиленої уваги та перевірки потребують випадки самозахоплення земель, нецільового їх використання, а також погіршення якості ґрунтів внаслідок застосування інтенсивних технологій.
Функція контролю була передана Держгеокадастру Кабінетом Міністрів України наприкінці липня поточного року.</body>