<id>A</id>
<author_surname>Сотник</author_surname>
<author_name>Віра</author_name>
<title>Сергій Надал увійшов до списку найпрогресивніших мерів України</title>
<publ_in>Нова Тернопільська газета</publ_in>
<url>http://nova.te.ua/statti/sergij-nadal-uvijshov-spysku-najprogresyvnishyh-meriv-ukrayiny/</url>
<publ_part></publ_part>
<publ_place>Тернопіль</publ_place>
<publisher></publisher>
<year>2017</year>
<pages></pages>
<length>346</length>
<alt_orth>0</alt_orth>
<errors></errors>
<comments></comments>
<body><b>Про це повідомляють організатори проекту – «Українська правда» та Міжнародний саміт мерів. Упродовж двох тижнів професійне журі та пересічні українці пропонували кандидатури мерів, які працюють над змінами та впроваджують інновації в своїх містах. У результаті надійшло 400 заявок, з яких професійне журі обрало топ-20 мерів.</b>
Зокрема, до 20-ки мерів-інноваторів потрапили: Сергій Надал (Тернопіль), Руслан Марцінків (Івано-Франківськ), Олександр Симчишин (Хмельницький). До речі, всі троє представляють ВО «Свобода». До списку також увійшли Анатолій Белей (Броди), Юрій Бова (Тростянець), Вадим Бойченко (Маріуполь), Володимир Гаразд (Долина), Олексій Каспрук (Чернівці), Тарас Кучма (Дрогобич) та інші.
Зазначається, що на першому етапі голосування враховувалися тільки інноваційність мера і впроваджені ним практики. Критерії оцінки відповідали світовим аналогам рейтингу <foreign>European Capital of Innovation</foreign> та стосувалися нововведень в усіх сферах життя мешканців міста: міське планування, громадські послуги, культура, охорона здоров’я, екологія, безпека та охорона, комунікація, підприємництво, стартап-екосистема, бренд міста.
28-29 листопада на Міжнародному саміті мерів, організованому у Києві фондом <foreign>Western NIS Enterprise Fund</foreign>, стануть відомі імена п’яти фіналістів, яких обере професійне журі. З 29 листопада до 22 грудня на сайті «Української правди» проходитиме народне голосування, яке і визначить найпрогресивнішого мера. Відзначається, що до рейтингу ввійшли мери міст із населенням до 500 000 осіб, що використовують креативні та новаторські рішення для вирішення локальних завдань. Їхня діяльність була проаналізована за 10 критеріями, які відповідають світовим аналогам рейтингу (<foreign>European Capital of Innovation</foreign>).
Нагадаємо також, що аналітична агенція «Євро-Рейтинг» оновила рейтинг інвестиційної ефективності міст України за підсумками другого кварталу 2017 року. Відтак Тернопіль вперше посів найвищу сходинку рейтингу, випереджаючи навіть Київ.
За підсумками набраних балів за другий квартал 2017 року Тернопіль отримав 242 бали, випередивши на 28 балів Івано-Франківськ, що став другим в рейтингу. Столиця України поділила 3-4 місця з Вінницею.
Нещодавно Національне рейтингове агентство «<foreign>ІВІ</foreign>-рейтинг» оновило також рівень кредитного рейтингу та інвестиційної привабливості Тернополя. У результаті проведених досліджень рейтинговим агентством було підвищено рівень інвестиційної привабливості Тернополя з <foreign>invBBB</foreign> (достатня привабливість), який був у 2016 році, до рівня <foreign>invA</foreign> (висока привабливість).
Позитивну оцінку нашому місту дають не лише у фінансовій сфері. Зокрема, у квітні цього року незалежні експерти «Слово і діло» назвали тернопільського міського голову найбільш відповідальним серед мерів обласних центрів. 
</body>