<id>A</id>
<author_surname>Чайка</author_surname>
<author_name>Олександр</author_name>
<title>Чому не варто слухати музику в транспорті?</title>
<publ_in>Tokar.ua</publ_in>
<url>https://tokar.ua/read/28268</url>
<publ_part></publ_part>
<publ_place>КИїв</publ_place>
<publisher></publisher>
<year>2018</year>
<pages></pages>
<length>431</length>
<alt_orth>0</alt_orth>
<errors></errors>
<comments></comments>
<body>Сьогодні вийти з дому без навушників — однаково, що без одягу. Чим же ще зайнятися в дорозі, як не послухати музику? Але за все треба платити — і тут ми розплачуємося власним слухом
У мегаполісах часто дім та робота лежать у протилежних кінцях міста, а добиратися містом доводиться громадським транспортом: трамваї, маршрутки, автобуси, метро…
Якщо дорога довга, то люди придумують собі заняття. Хтось читає, хтось тупить в соцмережах, та більшість просто слухає музику, не підозрюючи, якої шкоди завдає власному слуху.
Містяни можуть навіть не здогадуватися, що живуть при постійному шумовому забрудненні. Так, у Києві рівень шуму на вулиці може становити близько 70 дБ — нас він уже дратує, але шкоди організму він майже не завдає. В наземному транспорті його рівень може підійматися до 75 дБ — це вже потенційно небезпечно для здоров’я, але ще можна пережити.
<b>Все було б добре, якби нам не закортіло послухати музику</b>
Щоб довколишній шум не заважав, його рівень має бути близько 45 дБ. У наземному транспорті він значно вищий — тому люди збільшують гучність, щоб його пересилити. З навушниками проблема навіть без шуму: люди слухають у них музику гучніше, ніж би слухали через колонки — а в галасливому місці зроблять ще голосніше.
Щоб шум не заважав, гучність роблять такого ж рівня: виходить, що сумарно на вуха слухача діятиме звук близько 80 дБ, а це вже далеко від норми.
<b>В метро ситуація ще гірша. Рівень шуму там 90-95 дБ — що шкодить нашому слуху. Та ж ні, нам цього мало — ми ще й музику послухаємо. І рівень росте до 100 дБ…</b>
Найсумніше в цьому те, що на проблему не звертають увагу. Якщо ми втратимо око, то це відразу помітно, а от зі слухом не так. Незначне його зниження змусить нас просто зробити гучніше, гадаючи, що то вже динамік старенький — наївні. А це вже замкнене коло: слух погіршився — робимо музику гучніше — слух ще більше падає — музику ще гучніше…
<b>Що робити?
Якщо вам дорогий власний слух — повністю відмовтесь від музики в транспорті.</b>
Якщо ж ви страшний меломан або не можете читати книги, а тільки слухати їх в аудіо, то користуйтесь повнорозмірними навушниками — вони повністю охоплюють вухо й частково ізолюють його від зовнішнього шуму.
Якщо такі навушники не для вас (любите маленькі, що вставляють у вуха), — оберіть модель з активним придушенням шуму. В них з протилежного від динаміка боку встановлено мікрофон, що фіксує шум і випромінює з динаміка такий звук, що погасить його. Це не панацея, але вже значно краще.
До речі, Андроїд турбується про наші вуха — якщо ви робите гучність зависокою, то він чемно попередить, що це шкідливо для слуху й такого робити не варто.
Гадаю, тепер у нас буде більше підстав дослухатися до його поради.</body>