<id>A</id>
<author_surname></author_surname>
<author_name></author_name>
<title>Бердичівська ОДПІ повідомляє</title>
<publ_in>Земля Бердичівська</publ_in>
<url>https://www.zb.zt.ua/бердичівська-одпі-повідомляє-18/</url>
<publ_part></publ_part>
<publ_place>Бердичів</publ_place>
<publisher></publisher>
<year>2016</year>
<pages></pages>
<length>624</length>
<alt_orth>0</alt_orth>
<errors></errors>
<comments></comments>
<body>
<b>Зведена податкова накладна: коли слід складати</b>

Згідно із загальними правилами, встановленими статтею 201 Податкового кодексу України, податкова накладна складається на кожне повне або часткове постачання товарів чи послуг, а також на суму авансів безпосередньо у день виникнення податкових зобов’язань продавця. Разом з тим, Кодексом передбачено ряд випадків, які обумовлюють оформлення зведеної податкової накладної.

По-перше, це стосується платників, які здійснюють постачання товарів чи послуг одному покупцю два та більше разів на місяць (тобто, постачання має ритмічний характер). Якщо покупці зареєстровані платниками ПДВ, то <b>зведені податкові накладні складаються окремо на кожного покупця, з урахуванням загального обсягу постачання такому покупцю протягом місяця, у термін не пізніше останнього дня місяця, в якому було здійснено такі постачання.</b> Якщо ж постачання відбувалося особам, не зареєстрованим платниками ПДВ, то не пізніше останнього дня місяця, в якому були здійснені такі постачання, складається загальна зведена податкова накладна, з урахуванням всього обсягу постачання товарів чи послуг усім таким покупцям – неплатникам ПДВ протягом звітного місяця.

Другий випадок складання зведеної податкової накладної передбачено нормами пункту 199.1 статті 199 Податкового кодексу, якими встановлено, що у разі, якщо придбані або виготовлені товари чи послуги, необоротні активи частково використовуються в оподатковуваних операціях, а частково – ні, платник податку зобов’язаний нарахувати ПДВ та скласти не пізніше останнього дня звітного (податкового) періоду і зареєструвати зведену податкову накладну в Єдиному реєстрі податкових накладних на загальну суму частки сплаченого (нарахованого) податку під час їх придбання або виготовлення, яка відповідає частці використання таких товарів/послуг, необоротних активів в неоподатковуваних операціях.

По-третє, згідно з пунктом 198.5 статті 198 Податкового кодексу, платник податку зобов’язаний нарахувати ПДВ, скласти не пізніше останнього дня звітного (податкового) періоду і зареєструвати в ЄРПН зведену податкову накладну за товарами чи послугами, необоротними активами у разі, якщо придбані активи призначаються або починають використовуватися в операціях, що не є господарською діяльністю платника, чи в операціях, звільнених від ПДВ. Якщо ж у зазначених операціях використовуються активи, що були придбані або виготовлені до 1 липня 2015 року, – то ПДВ нараховується у разі, якщо під час такого придбання або виготовлення суми податку були включені до складу податкового кредиту.

<b>Деклараційна кампанія: про застосування ставок податку на доходи фізичних осіб

Деклараційна кампанія – 2016 стартувала з 1 січня і триватиме до 1 травня поточного року (враховуючи</b> вихідні дні – 3 травня). Громадяни – декларанти подають, за результатами отриманих доходів протягом 2015 року, декларацію про майновий стан та доходи за новою формою, затвердженою наказом Міністерства фінансів України від 2 жовтня 2015 року за № 859.

Слід врахувати, що до доходів, отриманих протягом минулого року, <b>застосовується ставка податку на доходи фізичних осіб:</b>

- 15% бази оподаткування – щодо доходів (крім випадків, визначених у п.п. 167.2 – 167.6 ст. 167 ПКУ), які не перевищують десятикратний розмір мінімальної заробітної плати, встановленої законом на 1 січня звітного податкового року;
- 20%, – якщо база оподаткування в календарному місяці перевищує десятикратний розмір мінімальної заробітної плати, – до суми такого перевищення. Самозайняті особи застосовують ставку 20% до частини середньомісячного річного оподатковуваного доходу, що перевищує десятикратний розмір мінімальної заробітної плати;
- подвійна ставка податку (30%) – до доходів, нарахованих як виграш чи приз (крім виграшів, призів у лотерею, грошові виграші у спортивних змаганнях) на користь резидентів або нерезидентів;
- 20% – для пасивних доходів, у тому числі нарахованих у вигляді дивідендів за акціями та/або інвестиційними сертифікатами, що виплачуються інститутами спільного інвестування (крім зазначених у п.п. 167.5.2 п. 167.5 ст. 167 ПКУ). Перелік пасивних доходів визначено п.п. 167.5.3 п.167.5 ст. 167 ПКУ, до яких, зокрема, відноситься інвестиційний прибуток, включаючи прибуток від операцій з облігаціями внутрішніх державних позик, у тому числі від зміни курсу іноземної валюти;
- 5 та 0% бази оподаткування у випадках, прямо визначених розділом IV ПКУ, зокрема при операціях з успадкування (дарування) та операціях з продажу (обміну) об’єктів нерухомого майна.
При декларуванні доходів за результатами 2015 року платникам податків слід враховувати, що розмір мінімальної заробітної плати, встановленої законом на 1 січня звітного податкового року, становить 1218 гривень.
</body>