<id>A</id>
<author_surname></author_surname>
<author_name></author_name>
<title>Обмін досвідом з міграційними органами Польщі</title>
<publ_in>Державна міграційна служба України</publ_in>
<url>https://dmsu.gov.ua/news/dms/obmin-dosvidom-z-migraczijnimi-organami-polshhi.html</url>
<publ_part></publ_part>
<publ_place>Київ</publ_place>
<publisher></publisher>
<year>2017</year>
<pages></pages>
<length>205</length>
<alt_orth>0</alt_orth>
<errors></errors>
<comments></comments>
<body>24-27 квітня 2017 року в рамках українсько-польського проекту «Зміцнення потенціалу Державної міграційної служби України в управлінні міграційними процесами» в м. Варшава, Республіка Польща, перебувала делегація Державної міграційної служби.
У ході візиту відбулися зустрічі Голови ДМС та представників апарату і територіальних органів Служби з Головним Комендантом Прикордонної Варти Республіки Польща, представниками Міністерства внутрішніх справ та адміністрації Республіки Польща, Польської фабрики із виробництва цінних паперів (питання біометричних документів), Управління у справах іноземців та Прикордонної Варти Республіки Польща.
Під час зустрічей сторони обговорили актуальні питання співпраці в міграційній сфері, потенційні напрями двостороннього співробітництва, розвитку нормативно-правової бази співпраці в міграційній сфері та обмінялися досвідом з питань міграційної політики, зокрема стосовно власних практик у сфері міграції та притулку, протидії нелегальній міграції, запровадження біометричних документів тощо.
Українська делегація зустрілася із Надзвичайним і Повноважним Послом України в Республіці Польща Дещицею А.Б. та працівниками Посольства України в Польщі. Увагу приділили актуальним питанням міграційної політики України, насамперед, лібералізації ЄС візового режиму для України, впливу міграційної кризи на українсько-польські відносини, а також можливостям і перспективам розвитку двосторонніх відносин України та Польщі в міграційній сфері.
Також в ході візиту відбулося підписання Імплементаційного протоколу між Кабінетом Міністрів України та Урядом Республіки Польща про реадмісію осіб, що позитивно вплине на розвиток добросусідських відносин між Україною та Республікою Польща.</body>