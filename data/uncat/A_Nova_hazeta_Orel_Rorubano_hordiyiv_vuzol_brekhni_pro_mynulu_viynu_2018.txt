<id>A</id>
<author_surname>Орел</author_surname>
<author_name>Світлана</author_name>
<title>Розрубано гордіїв вузол брехні про минулу війну</title>
<publ_in>Нова Газета</publ_in>
<url>http://novagazeta.kr.ua/index.php/klioterapiya/2500-rozrubano-hordiiv-vuzol-brekhni-pro-mynulu-viinu</url>
<publ_part></publ_part>
<publ_place>Кропивницький</publ_place>
<publisher></publisher>
<year>2018</year>
<pages></pages>
<length>334</length>
<alt_orth>0</alt_orth>
<errors></errors>
<comments></comments>
<body>А як було насправді? У червні-липні 1941-го року партійні органи та НКВС створили десятки підпільних організацій та партизанських загонів. На папері. Деякі загони реально проіснували від двох-трьох днів до двох-трьох місяців. І це зрозуміло: на одній партійній риториці, без серйозного тилового забезпечення, зброї, підтримки населення вони не могли існувати. А дієвої підтримки населення не було – після років колективізації, Голодомору, репресій значна частина населення зустрічали німців, як визволителів. З їхнім приходом більшість партійних керівників втекли у далекий тил, а ті, хто залишився, пішли у глибоке підпілля, поховавшись по віддалених селах. Про жоден спротив фашистам на окупованих територіях аж до весни-літа 1943-го року, поки у наших краях не з’явився Михайло Наумов зі «Степовим рейдом», навіть мови нема. Сотні його учасників поплатилися життям, бо намагалися у наших лісах знайти ті міфічні партизанські загони, про які рапортував нібито секретар нібито підпільного обкому Михайло Скирда (про загадку його «діяльності», комфортного виживання під час окупації та безмірного піднесення в Радянський час багато сказано в книзі, але вона залишається нерозгаданою) в Український штаб партизанського руху.
На ділі ж ці «партизани» шкодили не стільки окупантам, скільки мирним мешканцям. Один такий, організувавши однодумців, украв у німців сотню овець, влаштував грандіозну пиятику, а коли дійшло до розправи, втік, натомість фашисти спалили Вдовичий хутір (Долинський район), загинуло понад півтисячі людей. Інший «герой» під час відступу німців вирішив проявити радянський патріотизм і вбив одного із ворожих солдатів, сподіваючись, що вони вже не повернуться, а йому буде чим похизуватися перед червоними. Але вийшло так, що німці на деякий час повернулись і розстріляли півтори сотні ні в чому не винних людей…
Але, крім такого огидного «героїзму», був і героїзм справжній. Про нього теж йдеться у книзі.
– Прикро тільки, – говорить Іван Петренко, що цей героїзм став п’єдесталом для дутих авторитетів. Ми повинні бачити власну історію своїми, українськими очима, а не у чужій інтерпретації.
Символічно, що презентація відбулася напередодні Дня пам’яті і примирення. Щоб з повагою ставитися до минулого і примиритися з ним, обов’язково треба знати правду про нього. Книга ж «Обком утік…» – розрубує гордіїв вузол брехні про минулу війну.</body>