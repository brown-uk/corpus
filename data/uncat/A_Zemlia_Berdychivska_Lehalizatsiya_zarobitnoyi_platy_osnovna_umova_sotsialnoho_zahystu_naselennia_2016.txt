<id>A</id>
<author_surname></author_surname>
<author_name></author_name>
<title>Легалізація заробітної плати – основна умова соціального захисту населення</title>
<publ_in>Земля Бердичівська</publ_in>
<url>https://www.zb.zt.ua/легалізація-заробітної-плати-основ/</url>
<publ_part></publ_part>
<publ_place>Бердичів</publ_place>
<publisher></publisher>
<year>2016</year>
<pages></pages>
<length>361</length>
<alt_orth>0</alt_orth>
<errors>"на_їхню_думку - на_їхню_думку,;"</errors>
<comments></comments>
<body>Бердичівське об’єднане управління Пенсійного фонду України в Житомирській області доводить до відома керівників підприємств, роботодавців, а також працівників, які прагнуть бути соціально захищеними та впевненими у завтрашньому дні, що основна умова соціального захисту населення – це легалізація заробітної плати. На сьогодні найбільш актуальним є питання щодо дотримання роботодавцями державних гарантій з питань працевлаштування, нарахування та виплати заробітної плати.

Законом України «Про загальнообов’язкове державне пенсійне страхування» передбачено, що страховий стаж – це період, протягом якого особа підлягає загальнообов’язковому державному пенсійному страхуванню та за який щомісяця сплачені страхові внески в сумі не менше, ніж мінімальний страховий внесок. Тобто, якщо працівнику нарахована заробітна плата не менше законодавчо встановленого мінімального рівня і з неї сплачено страхові внески до Пенсійного фонду України (а з 01.01.2011 року – єдиний соціальний внесок відповідно до Закону України «Про збір та облік єдиного внеску на загальнообов’язкове державне соціальне страхування»), то такий місяць повністю враховується в страховий стаж і заробітна плата за цей місяць враховується для обчислення пенсії.

Якщо з будь-яких причин роботодавець не сплачує внески на загальнообов’язкове державне соціальне страхування за найманих працівників (причиною може бути і виплата заробітної плати «в конвертах» без сплати страхових внесків, і нарощування заборгованості зі сплати єдиного соціального внеску), то періоди, за які не сплачені внески, не будуть включені при обчисленні страхового стажу найманого працівника і цей заробіток не буде враховано для розрахунку розміру пенсії.

Гарантований рівень мінімальної заробітної плати деякі роботодавці просто ігнорують і змушують робітників працювати на невелику зарплату, часом зовсім не декларуючи оплату їх праці. Бажаючи уникнути зайвих, на їхню думку, витрат, видають працівникам зарплату готівкою. У цьому випадку йдеться про «тіньові» заробітки, з яких не утримуються податки та не здійснюються відрахування до Пенсійного фонду.
Той, хто отримує «тіньову» зарплату, позбавлений оплати тимчасової непрацездатності, включаючи догляд за хворою дитиною, допомоги по вагітності та пологах; виплати допомоги у зв’язку з втратою непрацездатності у разі нещасного випадку на виробництві або професійного захворювання; виплати допомоги по безробіттю у випадку втрати роботи; одержання пристойної пенсії в старості, по інвалідності та інших випадках, передбачених законодавством. Крім того, нелегальна робота – це відсутність захисту від незаконного звільнення, гарантії на безпечні і здорові умови праці, гарантованого права на відпочинок.

Легалізація заробітної плати – загальна проблема усіх державних органів, тому вирішувати її слід спільними зусиллями.  </body>