<id>A</id>
<author_surname>Петречко</author_surname>
<author_name>Дарія</author_name>
<title>З журбою радість обнялась…</title>
<publ_in>Народна Воля</publ_in>
<url>http://volya.if.ua/2016/10/z-zhurboyu-radist-obnyalas/</url>
<publ_part></publ_part>
<publ_place>Надвірна</publ_place>
<publisher></publisher>
<year>2016</year>
<pages></pages>
<length>521</length>
<alt_orth>0</alt_orth>
<errors></errors>
<comments></comments>
<body>Правду про українсько-польські відносини довго замовчували, відтак останню депортацію 1951 року дуже мало висвітлювали у ЗМІ. Останнім часом ми отримали доступ до архівних документів, з’явилося чимало публікацій на тему переселення 1951 року. «Акція-51. Останні свідки», «Акція-51. Книга пам’яті» Наталії Кляшторної, «Лодина» Василя Моця, «Остання депортація» Івана Ніточка, «Чорна. Втрачені українські села» Дарії Петречко – у всіх цих книгах на основі розповідей очевидців, архівних матеріалів, публікацій в українській пресі йдеться про трагедію бойків, які постраждали під час насильницького виселення.
Особливу цінність мають розповіді депортованих, оскільки документи з українських етнічних теренів у тогочасних політичних умовах Польщі, як і документи радянських часів, не завжди є точними й об’єктивними, а окрему їх частину взагалі знищено. Майже немає наукових досліджень, які б торкалися цієї проблеми. Можливо, причина цього в тому, що в масштабах України це лише маленька частинка людських доль, нібито не варта уваги.
Уперше ці події описано у художньому творі, який ще чекає спонсорів для видання, – повісті Ганни Лисенко «Над потоком Чорним». На прикладі однієї сім’ї авторка показує розпач і митарства людей, змушених з чужої волі покидати рідні гори і селитися у степовому краї. У книзі йдеться про життя молодих бойків, котрі першими покинули рідні терени і поселилися у спекотних степових районах України. Повість передає тугу та біль не тільки за втраченими рідними обійстями, дзюркотливими струмочками та зеленими ялинками, а й за втраченим коханням.
У 2016-му виповнюється 65 років з часу останньої масової депортації українців з їхніх західних етнічних земель. Уже виросло нове покоління переселенців, для котрих нові терени стали рідними. Та чомусь до цього часу всі переселення з території Польщі не тільки преса, а інколи і самі переселенці називають операцією «Вісла», хоч вона мала внутрішньопольський характер.
Донині домінує думка, що нинішня територія Польщі поза межами України – це Лемківщина. Насправді ж терен, з якого у 1951 році провадили виселення, – це етнічна земля бойків – субетнічної групи українського народу. Понад 100 років тому цей край відвідував Іван Франко, досліджуючи побут бойківського краю й описавши його у праці «Етнографічна експедиція Бойківщиною». У сучасній польській краєзнавчій літературі цей терен визначається як бойківський. Збереглися навіть назви, такі як «бойківський заїзд» у с. Чорна, «бойківська світлиця» тощо. Та й самі переселенці у часи виселення наголошували, що виселяють їх із Бойківщини. Ось як про це писав Федір Радош із села Лип’я:
<quote>У п’ятдесят першім році сталася новина,
Заплакала-заридала наша Бойківщина,
Зажурилась-заплакала, стали ми думати,
За що наші рідні села будуть виселяти.</quote>
Тому переселенцям 1951 року, названим на сході України гуцулами, а на заході – лемками, через півстоліття необхідно повернути їх правдиву назву – бойки. Ось як сказав парох о. Володимир Рабій, котрий мав парафію коло Сянока на Лемківщині: «<quote>Лемки також добрі і зичливі люди, як усі наші українці, і з ними я жив 20 літ. Якби не війна, був би там до сьогодні, але я син Бойківщини і таки бойко!</quote>».
Бережімо для майбутніх поколінь правду про трагедію примусового насильницького виселення тисяч українців із території Польщі. Про це зі сльозами на очах згадують очевидці тих подій. Ця правда послужить справі росту національної свідомості прийдешніх поколінь та гордості за наших дідів-прадідів. Не забуваймо і про тих, котрі навіки залишилися у рідній стороні і чиї могили ми можемо відвідувати тільки зрідка, бо нині вони на території іншої держави. 
</body>