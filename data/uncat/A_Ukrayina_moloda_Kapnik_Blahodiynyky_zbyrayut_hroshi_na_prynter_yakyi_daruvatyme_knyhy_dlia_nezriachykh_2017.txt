<id>A</id>
<author_surname>Капнік</author_surname>
<author_name>Олена</author_name>
<title>Благодійники збирають гроші на принтер, який друкуватиме книги для незрячих</title>
<publ_in>Україна молода</publ_in>
<url>http://umoloda.kiev.ua/number/3158/2006/111553/</url>
<publ_part>057</publ_part>
<publ_place>Київ</publ_place>
<publisher></publisher>
<year>2017</year>
<pages></pages>
<length>366</length>
<alt_orth>0</alt_orth>
<errors></errors>
<comments></comments>
<body>Офіційно в Україні зареєстровано понад 50 тисяч осіб із вадами зору.
Неофіційна статистика свідчить, що таких людей удвічі більше.
Серед зареєстрованих осіб, які мають проблеми з зором, понад 10 тисяч — діти.
Серед головних проблем для таких людей — не орієнтація в інфраструктурі населених пунктів, а недостатність спеціалізованої навчальної чи художньої літератури.
Аби хоч трохи вирівняти ситуацію, недержавна друкарня для незрячих <foreign>Braille Studio</foreign> вирішила купити спеціальний принтер.
Вони уже котрий рік 100% надрукованих книг безкоштовно роздають незрячим людям по всій Україні.
За допомогою принтера можна друкувати книги шрифтом Брайля у промислових масштабах.
Для купівлі такої техніки необхідно 16 тисяч євро. Друкарня таких коштів не має.
Небайдужим, аби зібрати необхідну суму, пропонують купити унікальний туристичний путівник «Україна для Вас: найкращі маршрути очима інсайдерів».
Щоб придбати сучасний принтер, потрібно продати 2500 книг за ціною 250 грн.
<quote>«У путівнику «Україна для Вас» 170 туристичних точок, і серед маршрутів немає Львова чи Одеси. Замість цього — Біле озеро з гліцерином для молодості, таємничі болота Міжрічинського парку і найкраща риболовля в Мезинському. Страви древлян на Житомирщині. Ферма з віслюками на Вінниччині або кінний двір серед розкішних лугів на березі річки Снов»</quote>, — розповідають координатори проекту.
Друкарня <foreign>Braille Studio</foreign> уже має брайлівський принтер. Утім він не розрахований на промислові масштаби і друкує 20 сторінок за 10 хвилин.
Сучасний принтер дозволить друкувати продукцію y більших обсягах і з більшою швидкістю.
<quote>«За 25 років в Україні надрукували всього близько 300 видань шрифтом Брайля для дітей та дорослих. Основна частина — навчальна література та книги для дітей. Середній тираж кожного видання — 20-30 штук. Книги передають із рук у руки. Знаходяться спонсори на видання окремих книг. Щоб друкувати більше і різноманітніше, волонтерам потрібен сучасний професійний принтер»</quote>, — кажуть у друкарні.
Друкарня <foreign>Braille Studio</foreign> запрацювала рік тому в Луцьку. Започаткували проект місцеві активісти, які тривалий час займалися захистом прав людей з інвалідністю.
Завдяки старанням волинян улітку минулого року було придбано перше обладнання для студії.
Тоді ж розпочали друк збірки, яку впорядкувала Ірена Карпа, «Волонтери. Мобілізація добра» та дитячої пригодницької книги волинської письменниці Надії Гуменюк «Літо з амазонками».
Крім того, за рік роботи y друкарні видрукували меню шрифтом Брайля для двох кафе Луцька, інформаційні буклети для презентації фільму «Я бачу» про всеукраїнський велопробіг, інструкції до лікарських засобів для мережі аптек «Пані аптека» та газету «Сім’я і дім».</body>