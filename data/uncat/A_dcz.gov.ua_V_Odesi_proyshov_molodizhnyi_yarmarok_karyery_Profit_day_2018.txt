<id>A</id>
<author_surname></author_surname>
<author_name></author_name>
<title>В Одесі пройшов молодіжний Ярмарок кар’єри «PROFIT DAY»</title>
<publ_in>Державна служба зайнятості</publ_in>
<url>https://www.dcz.gov.ua/novyna/v-odesi-proyshov-molodizhnyy-yarmarok-karyery-profit-day</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>368</length>
<alt_orth>0</alt_orth>
<errors></errors>
<comments></comments>
<body>  Четвертий рік поспіль  Міністерство молоді та спорту України організовує та проводить у різних регіонах нашої країни заходи в рамках Всеукраїнського проекту «<foreign>PROFIT DAY</foreign>», а саме – дні кар’єри і ярмарки вакансій. Формат проекту дає можливість учасникам презентувати себе та отримати дієву допомогу в підборі працівників, пошуку роботи або виборі професії.
Днями ярмарок кар’єри «<foreign>PROFIT DAY</foreign>» відбувся і в Одесі. Співорганізатором заходу стала  обласна служба зайнятості.
<b>Про це повідомили в Одеському обласному центрі зайнятості.</b>
Центр  зайнятості Суворовського району міста Одеси та Всеукраїнський молодіжний центр запросили до участі у заході представників близько 20 провідних підприємств Одещини, які успішно працюють у галузях транспорту, освіти, медицини, торгівлі та зв’язку. Зокрема свою роботу презентували такі відомі підприємства, як ПАТ «Північтранс», ТОВ «Дистриб’ютер сервіс», ТОВ «Південна телекомунікаційна компанія», ТОВ «ЮГФУД», компанія «<foreign>Into-Sana</foreign>», освітній центр «Антра», торговельна мережа «Копійка» тощо.
Близько 500 відвідувачів заходу мали змогу поспілкуватися з роботодавцями, взяти участь у тренінгах, майстер-класах, отримати цікаву інформацію від керівників проекту, представників підприємств та фахівців служби зайнятості про актуальні професії Одеси й області, сучасні сервіси служби зайнятості та стан ринку праці. Відвідувачами заходу були не лише безробітні, а й ті, хто працює, але має намір змінити роботу. Однак переважна більшість учасників заходу -  це старшокурсники та випускники навчальних закладів.
Саме тому значну увагу під час «<foreign>PROFIT DAY</foreign>» було приділено професійній орієнтації молоді. Фахівці центру зайнятості презентували присутнім можливість проходження  безкоштовного тестування на Платформі профорієнтації та розвитку кар’єри офіційного інтернет-порталу державної служби зайнятості «МОЯ ПРОФЕСІЯ: консультаційна мережа».
«Відтепер система профорієнтаційного діагностування стала загальнодоступною. Усі охочі мають можливість безкоштовно отримати послуги з профорієнтації дистанційно в он-лайн форматі без відвідування центру зайнятості, якщо існує потреба у виборі професії або оцінці власних здібностей», – зазначила директор центру зайнятості Суворовського району м. Одеси <b>Ірина Єзерська.</b>
Роботодавці мали можливість поповнити бази резюме, поспілкуватися з претендентами на вакантні місця та дізнатися про тренди сучасного ринку праці. Зі свого боку, безробітні набули практичного досвіду з пошуку роботи, розширили знання про можливості працевлаштування, а більшість отримали запрошення від роботодавців на співбесіду.
У проведенні заходу активну учать взяли громадські організації міста та соціальні партнери центру зайнятості. Тож наприкінці заходу  представники Одеської служби зайнятості отримали подяки від Всеукраїнської молодіжної громадської організації «Молодіжний центр працевлаштування» та Почесну грамоту від обласної організації Товариства Червоного Хреста України за співпрацю та організацію заходу.</body>