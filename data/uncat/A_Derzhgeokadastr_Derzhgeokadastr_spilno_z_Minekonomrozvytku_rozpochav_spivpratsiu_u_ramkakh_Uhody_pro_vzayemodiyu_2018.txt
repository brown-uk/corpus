<id>A</id>
<author_surname></author_surname>
<author_name></author_name>
<title>Держгеокадастр спільно з Мінекономрозвитку розпочав співпрацю у рамках Угоди про взаємодію з питань забезпечення функціонування Єдиного державного порталу адмінпослуг</title>
<publ_in>Держгеокадастр</publ_in>
<url>http://land.gov.ua/derzhheokadastr-spilno-z-minekonomrozvytku-rozpochav-spivpratsiu-u-ramkakh-uhody-pro-vzaiemodiiu-z-pytan-zabezpechennia-funktsionuvannia-iedynoho-derzhavnoho-portalu-adminposluh/</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>276</length>
<alt_orth>0</alt_orth>
<errors></errors>
<comments></comments>
<body>У рамках співпраці між Державною службою України з питань геодезії, картографії та кадастру та Міністерством економічного розвитку і торгівлі України 2 лютого 2018 року відбулась перша зустріч щодо адміністрування Єдиного державного порталу адмінпослуг. Під час зустрічі обговорювалося, зокрема, розширення переліку адміністративних послуг, які надаються в електронному вигляді через Портал, а також актуальні питання, що виникають у процесі адміністрування Порталу.
Так, Держгеокадастр став першим серед органів виконавчої влади, в якому Мінекономрозвитку розпочало навчання з роботою електронних сервісів, інтегрованих до Порталу.
Метою навчання є запровадження надання якісних адміністративних послуг, шляхом забезпечення безперебійного функціонування Порталу, створення максимально комфортних умов для замовлення та отримання послуг, у тому числі в електронному вигляді, та доступу суб’єктів звернення до інформації про послуги через Портал.
Відвідувачі Порталу зможуть отримати вичерпну інформацію про адмінпослуги, списки, шаблони та зразки документів, необхідних для отримання послуг, місце отримання послуг.
<b>Довідково</b>
Держгеокадастр та Мінекономрозвитку підписали Угоду про взаємодію з питань забезпечення функціонування Єдиного державного порталу адміністративних послуг 28 грудня 2017 року. Угода передбачає удосконалення та спрощення механізмів надання адміністративних послуг громадянам за допомогою Порталу.
На сьогодні на Порталі представлені 30 адміністративних послуг, які надаються Держгеокадастром та його територіальними органами.
Крім того, за допомогою Порталу можна замовити в електронному вигляді такі адмінпослуги в сфері земельних відносин:
– видача витягу з державного реєстру сертифікованих інженерів-землевпорядників і державного реєстру сертифікованих інженерів-геодезистів;
– видача витягу з технічної документації про нормативну грошову оцінку земельної ділянки;
– видача довідки з державної статистичної звітності з кількісного обліку земель про наявність земель та розподіл їх за власниками земель, землекористувачами, угіддями;
– видача дубліката кваліфікаційного сертифіката сертифікованого інженера-землевпорядника;
– надання відомостей з державного земельного кадастру у формі витягу з державного земельного кадастру про земельну ділянку;
– прийняття рішення про видачу кваліфікаційного сертифіката сертифікованого інженера-землевпорядника.</body>