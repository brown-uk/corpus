<id>A</id>
<author_surname>Вагилевич</author_surname>
<author_name>Лариса</author_name>
<title>Семінар для керівників позашкільних закладів</title>
<publ_in>Народна Воля</publ_in>
<url>http://volya.if.ua/2017/12/seminar-dlya-kerivnykiv-pozashkilnyh-zakladiv/</url>
<publ_part></publ_part>
<publ_place>Надвірна</publ_place>
<publisher></publisher>
<year>2017</year>
<pages></pages>
<length>327</length>
<alt_orth>0</alt_orth>
<errors></errors>
<comments></comments>
<body>На днях Надвірнянський районний центр дитячої творчості та національно-патріотичного виховання молоді (РЦДТНПВМ) гостинно приймав директорів позашкільних навчальних закладів у рамках обласного семінару. Зустріч учасників заходу розпочалась із години духовності з дитячим хором «Фіміам».
Програма семінару складалася з організаційного, презентаційного, методичного та практичних блоків. Першим до присутніх звернувся Андрій Череп, методист лабораторії національного виховання Івано-Франківського ОІППО, який розповів про здобутки та творчі плани обласних закладів позашкільної освіти, окреслив мотиваційні чинники цієї сфери. А ще зауважив, що у сучасних умовах позашкільна освіта України стає однією з найважливіших складових освітнього процесу загалом, що зумовлено її здатністю задовольняти різноманітні творчі, пізнавальні та дозвільні потреби дітей.
На сьогодні нашому суспільству потрібні громадяни, які мають глибоко усвідомлену життєву позицію. Саме про виховання таких особистостей на ідеях народної філософії, засадах української етнопедагогіки, основах християнської етики та родинних традицій розповіла методист районного інформаційно-методичного центру відділу освіти РДА Лілія Івасик. – Сьогодні важливо формувати в українському суспільстві почуття істинного патріотизму як духовно-моральної та соціальної цінності, – підкреслила методист. Іще йшлося про важливість цілісності та систематичності в організації патріотичного виховання у закладах позашкільної освіти.
Презентаційна частина зустрічі мала на меті ознайомити присутніх із структурою, цілями, цінностями, місією та здобутками діяльності Центру, висвітлити особливості створення умов для концептуального розвитку вихованців, окреслити методичні аспекти формування і становлення національно-самосвідомої особистості-патріота. Про це розповіла директор Надвірнянського РЦДТНПВМ Руслана Калин.
Не менш плідним став і практичний блок зустрічі. Розпочався він із екскурсії закладом під символічною назвою «Місто Майстрів», під час якої гості змогли оцінити творчий простір Центру, відвідати заняття та виставки гуртків, а також музей-світлицю. У формі творчого діалогу під час «солодкого» майстер-класу керівника гуртка Наталії Луцюк учасники мали змогу обговорити все побачене.
Концертна програма семінару «Палітра талантів» стала завершальним етапом. Учасники гуртків презентували кращі художні номери. Дітям вдалось неймовірне – з’єднати дивним чином емоції та натхнення. Це було осяяння посмішками, подяка оплесками і водночас безмовна сповідь душ. А ще усі присутні змогли побачити й оцінити, які вони – особливі результати роботи дітей з особливими потребами.
Учасники заходу отримали пакет методичних матеріалів із досвіду роботи закладу.</body>