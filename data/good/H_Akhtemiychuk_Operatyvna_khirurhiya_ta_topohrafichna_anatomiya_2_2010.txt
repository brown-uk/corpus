Пункція плевральної порожнини

Показання: ексудативний і гнійний плеврит, пневмоторакс, гемоторакс, хілоторакс, гідроторакс.

Техніка пункції: для видалення повітря з плевральної порожнини пункцію виконують у другому міжребер'ї по середньоключичній лінії (в положенні хворого сидячи) або в четвертому - п'ятому міжребер'ї по середній пахвовій лінії (в положенні хворого лежачи на здоровому боці з відведеною за голову рукою). У разі гідро- та гемотораксу пункцію виконують у восьмому - дев'ятому міжребер'ї по задній пахвовій або лопатковій лініях у положенні хворого сидячи з нахиленою вперед головою і піднятою рукою на боці пункції.

Після оброблення ділянки передбачуваного проколювання шкіру та підшкірну жирову клітковину інфільтрують 0,5 % розчином новокаїну у вигляді «лимонної кірки». Лівою рукою фіксують шкіру та відтягують її по ребру донизу, щоб рановий канал після видалення голки став звивистим (для запобігання засмоктуванню повітря в плевральну порожнину або витіканню з неї ексудату в тканини грудної стінки), а правою проколюють м'які тканини безпосередньо над верхнім краєм ребра. Голку вводять на 3-4 см, одночасно знеболюючи міжреброві м'язи. Відчувши, що голка «провалилася», або якщо хворий поскаржився на гострий біль (прокол пристінкової плеври), просування голки припиняють. Щоб запобігти проникненню повітря в плевральну порожнину (пневмоторакс), використовують перехідну гумову трубку, з'єднану з голкою та шприцом. Після аспірації порції плеврального вмісту гумову трубку стискають, шприц від'єднують і звільняють від рідини, після чого знову з'єднують з трубкою і повторюють аспірацію. Вміст плевральної порожнини видаляють. Щоб підтвердити, що вміст евакуйовано повністю, після пункції виконують рентгенологічне дослідження. Місце вколювання голки обробляють йодонатом, закривають стерильною марлевою серветкою і заклеюють лейкопластиром.

Можливі помилки та ускладнення: ушкодження міжребрового судинно-нервового пучка, легені, діафрагми, печінки, селезінки, шлунка; кровотеча (гемоторакс); повітряна емболія.

Пункція перикарда

Показання: перикардит — гнійний, ексудативний (транссудативний), гемоперикард, тампонада серця.

Розрізняють такі способи пункції перикарда:
1) спосіб Ларрея — прокол роблять у куті між хрящем VII ребра й основою мечоподібного відростка ліворуч;
2) спосіб Марфана — проколювання виконують під мечоподібним відростком по серединній лінії;
3) спосіб Пирогова-Караваєва — екстраплевральний прокол роблять у четвертому міжребер'ї ліворуч на 2 см вбік від груднини;
4) спосіб Делорма-Міньона — екстраплевральний прокол виконують у п'ятому-шостому міжребер'ї біля лівого краю груднини;
5) спосіб Войнича-Сяножецького — роблять екстраплевральний прокол у п'ятому-шостому міжребер'ї праворуч на 2 см вбік від груднини;
6) спосіб Шапошникова — прокол виконують у третьому-четвертому міжребер'ї біля правого краю груднини.

Найбезпечнішими є точки Ларрея і Марфана. Пункцію перикарда виконують під місцевою анестезією.

Техніка пункції перикарда способом Ларрея: пункцію виконують у положенні хворого сидячи або напівсидячи. Двічі обробляють ділянку проколювання спиртом етиловим. Шкіру знеболюють за допомогою тонкої голки. Після проколювання шкіри в куті між хрящем VII ребра й основою мечоподібного відростка ліворуч пункційну голку заглиблюють на 1,5 см, постійно вводячи анестетик. Після цього голку повертають вгору і заглиблюють ще на 2—3 см, виконуючи періодично аспіраційну пробу. Відчуття проколу щільної тканини (діафрагми) свідчить про те, що голка проникла в порожнину перикарда. При цьому також відчувають пульсацію серця. Ще раз уводять 1—2 мл анестетика і виконують аспірацію. При гнійному перикардиті порожнину перикарда промивають розчинами антисептиків і вводять антибіотики.

В нормі з порожнини перикарда відсмоктують кілька мілілітрів світло-жовтої серозної рідини. Аспіраційну рідину збирають у стерильну пробірку для бактеріологічного та цитологічного дослідження. Після видалення вмісту порожнини перикарді голку виймають. Місце проколу прикривають стерильною серветкою і заклеюють лейкопластиром.

Можливі помилки та ускладнення:
1) кровотеча;
2) зупинка серця;
3) ушкодження легені;
4) порушення серцевого ритму;
5) медіастиніт.

Резекція ребра

Показання: видалення патологічно зміненого ребра, виконання торакопластики, отримання кісткового трансплантата, забезпечення доступу до органів грудної порожнини.

Техніка: шкіру та підшкірну жирову клітковину розрізають уздовж ребра, що його потрібно видалити. Розсікають фасціально-м'язові шари до його окістя, яке розрізають скальпелем у вигляді розтягнутої літери «Н». За допомогою зігнутого распатора Фарабефа відшаровують окістя від зовнішньої поверхні ребра, за допомогою распатора Дуаєна — від внутрішньої (плевральної) поверхні. Не виймаючи распатора, під ребро просувають бракшу ребрових ножиць (Дуаєна) і перерізають його з одного кінця, а потім з другого. Якщо операцію виконують для забезпечення доступу до грудної порожнини, то розсікають внутрішній листок окістя з внутрішньогрудною фасцією та пристінковою плеврою (торакотомія). Після видалення ребра окістя зашивають для відновлення вмістилища ребра. Завершують операцію накладанням швів на м'язи, фасцію та шкіру.

Можливі помилки та ускладнення: поранення міжребрових судин, ушкодження пристінкової плеври (відкритий пневмоторакс).

Первинне хірургічне оброблення ран грудної стінки

Первинне хірургічне оброблення ран має три основні етапи: розсікання рани, вирізання нежиттєздатних тканин, відновлення цілості анатомічних структур і їх взаємовідношень.

Для забезпечення належного доступу до глибоких ділянок рани і створення оптимальних умов для біологічного самоочищення рану перетворюють на своєрідний «кратер». Рану розсікають уздовж основних судинно-нервових пучків. Якщо є кілька близько розташованих ран, їх з'єднують одним розрізом. У разі наскрізних вогнепальних поранень шкіру та підшкірну жирову клітковину розсікають з боку вхідного та вихідного отворів. Варто пам'ятати, що ризик виникнення ускладнення в разі недостатнього розсічення тканин значно вищий. Неглибокі рани (ушкодження шкіри з підшкірною жировою клітковиною) не розсікають.

Видаляють усі мертві та нежиттєздатні тканини як основу розвитку гнійного запалення, формування та поширення вогнищ вторинного некрозу навколо ранового каналу. Ощадливо вирізають некротизовані ділянки шкіри. Оскільки шкіра володіє високою антибактеріальною резистентністю, то навколо ранового каналу вирізають вузеньку (не ширше 2-3 мм) шкірну смужку. Схильну до гнійного запалення забруднену підшкірну жирову клітковину вирізають широкою смугою.

Власну фасцію розсікають лінійним поздовжнім або комбінованим Z-подібним розрізом. Важливо, щоб довжина розрізу власної фасції перевищувала довжину розрізу шкіри на 1-2 см. Розрізання фасції не лише сприяє повноцінній ревізії рани, а й є засобом декомпресії. Після розрізання власної фасції краї рани розводять за допомогою гачків Фарабефа і пошарово вирізають нежиттєздатну м'язову тканину. Нежиттєздатні м'язи мають сіро-коричневий колір, не кровоточать, не скорочуються. Під час вирізання нежиттєздатних тканин з рани видаляють сторонні тіла, вільні дрібні кісткові відламки (у разі цілості окістя потреби в цьому немає). Для зменшення мікробного забруднення, видалення детриту та сторонніх тіл рану промивають багаторазово струминно антисептичними розчинами з антибіотиками.

Великі судини та нерви обережно зміщують за допомогою гачків Фарабефа. У рані проводять ретельний гемостаз:
1) перев'язують дрібні гілки кровоносних судин
2) за потреби перев'язують артерії за межами рани;
3) відновлюють прохідність великих кровоносних судин за допомогою тимчасового протезування або накладення судинного шва. Видаляють великі міжм'язові, внутрішньотканинні та міжфасціальні гематоми.

Фрагменти ушкодженої кістки не обробляють, за винятком гострих кінців, які можуть додатково травмувати м'які тканини. Оголені ділянки кісток закривають краями м'язів, щоб запобігти розвитку ранового остеомієліту. Для профілактики тромбування судин і відмирання нервів оголені судини та нерви також вкривають м'язами.

Потрібно створити оптимальні умови для дренування всіх міжтканинних закутків і заглибин. Рану дренують за допомогою одно-, двопросвітних поліхлорвінілових або силіконових трубок діаметром 5-10 мм з численними отворами на кінцях. Двопросвітні дренажні трубки дають змогу періодично промивати рану антисептичними розчинами або вводити в неї розчини антибіотиків без знімання пов'язки. Рану складної форми додатково дренують через контрапертуру.

Поранення грудної стінки нерідко супроводжуються невідкладними патологічними станами (гемо-, пневмо-, хілоторакс). Джерелами кровотечі в плевральну порожнину можуть бути ушкоджені задні міжреброві артерії, внутрішня грудна артерія, а також легеневі судини та серце. Кровотеча в плевральній порожнині є показанням до торакотомії, ревізії грудної порожнини, виявлення джерела кровотечі та її спинення. Повітря у плевральну порожнину може потрапити або через рану грудної стінки (зовнішній пневмоторакс), або через дефект трахеї чи великого бронха (внутрішній пневмоторакс).

Розрізняють три види пневмотораксу: закритий, відкритий і клапанний. Небезпечними є два останні.

Невідкладна допомога в разі відкритого пневмотораксу. У разі відкритого пневмотораксу плевральна порожнина вільно сполучається із зовнішнім середовищем. Розлади дихання, серцево-судинної та нервово-регуляторної діяльності призводять до розвитку плевропульмонального (кардіопульмонального) шоку.

За відкритого пневмотораксу, спричиненого пораненням грудної стінки, на рану негайно накладають асептичну оклюзійну пов'язку. В екстремальних умовах рану можна закрити поліетиленовою плівкою, лейкопластирем, марлевими серветками, змоченими водою або олією. У разі вогнепального поранення (з відкритим пневмотораксом) проводять первинне хірургічне оброблення ран за загальними правилами, а грудну стінку зашивають з герметизацією плевральної порожнини. Для полегшення загального стану пацієнта рекомендують попередньо виконати вагосимпатичну блокаду. Після цього плевральну порожнину герметизують за допомогою швів або пластики дефекту грудної стінки (після первинного хірургічного оброблення рани зі щадним вирізанням її країв). Перший ряд розсмоктувальних швів (плевром'язові шви) накладають за допомогою круглих хірургічних голок на краї рани, прошиваючи пристінкову плевру, внутрішньогрудну фасцію та міжреброві м'язи. Для досягнення герметичності краї пристінкової плеври щільно змикають. Другий ряд швів накладають з обов'язковим прошиванням власної фасції для з'єднання поверхневих м'язів грудної стінки. Для забезпечення надійної герметичності стібки другого шва роблять у проекції міжстібкових проміжків першого ряду швів. Кількість рядів м'язових швів відповідає кількості шарів поверхневих м'язів грудної стінки. На шкіру вогнепальної рани шви здебільшого не накладають, щоб запобігти поширенню гною в плевральну порожнину в разі нагноєння підшкірної жирової клітковини. У разі недостатньої кількості міжребрових м'язів краї рани зближують розсмоктувальними міжребровими швами у вигляді цифри «8», якими захоплюють суміжні ребра. Повної герметизації плевральної порожнини досягають накладенням додаткових плевро-м'язових швів і другого ряду швів на поверхневі м'язи грудної стінки. За надто великих дефектів грудної стінки краї рани мобілізують завдяки підокісній резекції суміжних ребер вище і нижче рани. З-поміж пластичних способів закриття рани грудної стінки можна застосовувати пришивання країв рани м'язового клаптя на ніжці (міопексія), діафрагми (дафрагмопексія), легеневої тканини (пневмопексія) та синтетичних латок.
