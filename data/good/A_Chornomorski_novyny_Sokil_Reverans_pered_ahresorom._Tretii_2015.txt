У середу, 16 грудня, відбулася чергова сесія нещодавно обраної Одеської міської ради. І хоч депутатський корпус дещо оновився, стратегічна лінія поведінки і політичні пріоритети більшості залишилися старими.

Нинішні обранці, як і їхні попередники, не включили до порядку денного засідання питання про визнання Російської Федерації державою-агресором, а також відмовилися розглядати питання про відзначення 600-річчя з часу першої письмової згадки про наше місто.

Вже після сесії міський голова Геннадій Труханов на брифінгу заявив, що питання про підтримку постанови-звернення Верховної Ради до Організації Об'єднаних Націй, Європейського парламенту, парламентських асамблей Ради Європи, НАТО, ОБСЄ, ГУАМ та національних парламентів держав світу про визнання Російської Федерації країною-агресором був «сирим», потребував «серйозного доопрацювання» і «виник якось несподівано (?!), що не було часу на серйозне обговорення», а відтак його зняли ще на стадії розгляду погоджувальною радою. За словами мера, цей проект після доопрацювання погоджувальна рада розгляне знову, й додав, мовляв, таке зволікання зумовлене тим, що муніципалітет не хоче ускладнювати ситуацію в місті.

Нагадаємо, це вже третя невдала спроба одеситів змусити свій представницький орган висловити думку громади і солідарність з рештою України у визнанні Росії агресором. Депутати попереднього скликання двічі провалювали голосування. Першого разу вони просто злякалися — на сесію прийшли лише 42 обранці із 120. Наступного разу громадських діячів обдурив депутат Віктор Наумчак, який пообіцяв оприлюднити проект рішення міськради, але на самому засіданні цього не зробив. Й ось черговий реверанс у бік держави, яка навесні 2014-го робила все можливе (та й досі силкується), щоб перетворити наш край у «Новоросію» з її «принадами» донецько-луганського штибу.

Ще одна тема, до якої ну ніяк не підберуться депутати (всупереч, до речі, постанові Верховної Ради України щодо відзначення пам'ятної дати на державному рівні та рішенню суду про обов'язковість розгляду питання на сесії), — 600-річчя першої письмової згадки Кочубієва-Одеси. Як уже повідомляли «Чорноморські новини», пропозицію ГО «Одесі—600» внести це питання до порядку денного нинішньої сесії відхилили ще на засіданні постійної комісії з питань законності, депутатської етики та регуляторної політики, що відбулося 7 грудня.
