Голова КМДА обіцяє подбати про першочергові проблеми киян та належно прихистити біженців з Криму

Новій київській владі доводиться працювати в доволі непростих умовах. Адже, окрім вже звичних для міста проблем та весняних приготувань, посадовці зіткнулися з цілою низкою викликів, які диктує ситуація в країні. Зокрема Києву доведеться «затягнути тугіше паски» та жити в умовах тотальної економії бюджетних коштів. Розвивати столицю міська влада в таких умовах планує за кошти інвесторів. Та навіть в цій ситуації Київ готовий простягнути руку допомоги тим, хто цього потребує найбільше: у місті вже створений та функціонує координаційний центр допомоги біженцям з Криму.

Цей рік Києву, як і всій країні, доведеться жити та працювати в надскладних фінансових умовах. Адже необхідність військової мобілізації та виділення додаткових коштів на утримання армії при й так дефіцитному бюджеті міста на поточний рік змушує посадовців відмовлятися від реалізації непріоритетних програм та шукати нові шляхи залучення коштів. Про це вчора під час брифінгу повідомив голова КМДА Володимир Бондаренко.

«У Києві сьогодні накопичилася надзвичайно велика кількість проблем, але є надія, що вони будуть вирішені. Ми їх всі бачимо, відчуваємо. І наше завдання — не просто на словах бути патріотами Києва, а стати захисниками всіх міських інтересів, в тому числі економічних», — зазначив Володимир Бондаренко та додав, що наразі місто намагається віднайти додаткові кошти для забезпечення першочергових для функціонування столиці питань. Адже бюджет Києва на поточний рік прийнятий з дефіцитом у 2,8 млрд грн. Зокрема столиця вже припинила фінансування всіх об'єктів, що стосуються Євробаскету-2015, та, аби вирішити нагальні проблеми, починає роботи з повернення на київський ринок інвесторів.

Перший здобуток на цій ниві вже є — японські партнери пропонують цікавий проект з реконструкції Бортницької станції аерації, яка вже багато років є своєрідною «екологічною бомбою» для міста й потребує суттєвого оновлення. За словами пана Бондаренка, Японія пропонує Києву кредит на унікальних умовах — на 40 років під 0,1% річних. Загальна сума позики — 10 млрд грн, а розпочати реалізовувати проект можуть вже цього року.

А от вітчизняних інвесторів міська влада закликає долучатися до реконструкції центру столиці. Як відзначив Володимир Бондаренко, поки в міста та архітекторів ще не має єдиного бачення, як має виглядати комплексне оновлення середмістя Києва. Однак деякі пропозиції вже відомі широкому загалу. Так, острівки понівеченої бруківки планують замінити на покриття іншого кольору, а на Майдані Незалежності має з'явитися пам'ятник героям Небесної Сотні. Всі пропозиції обіцяють обговорити з киянами та людьми, які до цього часу перебувають на Майдані. І цікаво, що, за словами Володимира Бондаренка, центр столиці може так і залишитися пішохідним. Йдеться про частину Майдану Незалежності — від вулиці Городецького до Будинку профспілок — цей відрізок може стати місцем для прогулянок.
