Хоча модернізацію українського суспільства ще не завершено, вже можна визначити, які суспільно-політичні зміни позначилися на процесі стереотипізації найбільше.

По-перше, здобуття Україною незалежності призвело до радикального оновлення усіх політичних автостереотипів, насамперед держави, і до зміни багатьох зовнішньополітичних стереотипів. Новий позитивний автостереотип України – це стереотип незалежної, самостійної держави, яка прагне добрих відносин із сусідами та водночас уміє відстоювати свої інтереси. І якщо на початках існування цього стереотипу в ньому був присутній не лише стрижень «незалежність», а й рудиментарний компонент «частка цілого», тобто СНД, то з кожним роком вага цього компонента зменшувалася, і можна сказати, що нині він практично не простежується.

По-друге, перехід до багатопартійної системи та початок процесу побудови громадянського суспільства надзвичайно розширив палітру стереотипів політичних інститутів, додавши численні стереотипи політичних партій, громадських об'єднань, рухів тощо.

По-третє, нова інформаційна політика призвела до змін номенклатури ЗМІ, серед яких після 1991 року вперше з'явилися недержавні (приватні, акціонерні). Разом зі зникненням цензури це дозволило заповнити ті прогалини системи стереотипів за емоційним забарвленням, які існували у СРСР. Зокрема, стає можливим функціонування негативного стереотипу влади, уряду, глави держави тощо. Водночас інформаційний простір перестав бути закритим; з початком 2000-х років завдяки всесвітній Мережі український інформаційний простір остаточно став частиною світового (що мало як позитивні, так і негативні наслідки). Серед наслідків – відкритість інформаційного простору для зовнішніх джерел стереотипів, запозичення нових технологій, які набули інтернаціонального характеру (флешмоби, перфоманси тощо).

По-четверте, посилення громадської активності населення, участь різних його прошарків у політичному процесі посилила роль неформальних джерел комунікації (що є типовим для періоду нестабільності). Традиційно до неформальних засобів політичної інформації зараховують плітки, чутки, розмови, анекдоти, а також графіті – тобто повідомлення політичного характеру на рівні міжособистісного спілкування. Міжособистісний компонент спілкування впливає на процеси сприйняття та засвоєння політичної інформації, оскільки її джерело постає не лише гранично персоніфікованим: щодо нього у реципієнта сформовані особисті позитивні чи негативні почуття.

Одним із найпростіших засобів створення стереотипів у процесі неформальної комунікації є поширення чуток та пліток. «Чутки є певним різновидом інформації, які поширюються виключно неформальними каналами і спрямовані на задоволення певної реальної інформаційної потреби, що не задовольняється в інші способи, колективна спроба знайти відповідь на певне актуальне питання в умовах дефіциту інформації». Чутки виникають не лише за відсутності офіційної інформації, а й як психологічна потреба міжособистісної комунікації. Вони можуть набувати форми суджень, оцінок та прогнозів, які відповідають очікуванням соціуму й окремих осіб.

Чутки можуть бути спонтанні та умисні, штучно створені. Одним із наслідків впливу чуток на суспільному рівні є формування певних стереотипів, особливо негативних. Невідповідність інформації про суспільно значущу подію, яку поширюють офіційні ЗМІ, з інформацією, що циркулює неформальними каналами, в умовах політичної нестабільності і соціальної напруги може завдати серйозного удару позитивному стереотипові державної влади («від народу приховують правду»). Такі процеси, як зміна політичних еліт, конфронтація між різними гілками влади, політична неструктурованість суспільства України протягом останніх 18 років, тягнуть за собою певні наслідки:
1)	бінарність системи стереотипів на певних стадіях розвитку. Це означає, що на початках соціальних трансформацій у суспільстві може одночасно існувати дві системи політичних стереотипів: стара і нова. Нова система стереотипів не з'являється раптово – вона існувала і раніше, але була надбанням політичної меншості. Після набуття статусу офіційної вона зазнає певних змін, хоча основні складові залишаються. Основний вектор розвитку – поступове витіснення старої системи стереотипів на політичний маргінес аж до повного її розчинення, перетворення на предмет досліджень істориків.

«У транзитології розрізняють два типи переходу – радикальний і поміркований. Радикальним шляхом перехід відбувався в країнах, де стара еліта повністю втратила легітимність. Режим було змінено або шляхом абдикації (відречення від влади), як це трапилось 1989 року в Чехословаччині й НДР та 1993 року в Грузії, або насильницьким шляхом, як 1989 року в Румунії та 2005 року в Киргизстані. Поміркований тип переходу передбачає перемогу опозиції на виборах, яка або веде переговори зі старою елітою щодо шляхів і методів здійснення реформ, або допускає проникнення представників старої еліти до владних структур. Останній шлях досить тривалий. ... Саме цим шляхом розвивалися події в Україні та більшості пострадянських країн після 1991 року». У другому випадку ми можемо спостерігати бінарність системи стереотипів.

Так, наприклад, у 1991-1994 рр. в Україні в свідомості політично активної частини населення була присутня і стара, радянська система стереотипів, і водночас активно формувалася нова, пов'язана з набуттям Україною незалежності, розпадом СРСР та іншими геополітичними процесами. Аналогічною була ситуація в Росії та деяких інших країнах СНД. Що важливо, ця бінарність позначалася не лише на політичній поведінці мас, а й на діях політичної еліти. Наприкінці цього періоду в прибалтійських республіках відбувається практично повна заміна системи стереотипів. В Україні цього не сталося. Можна говорити з упевненістю про заміну об'єктів стереотипів основних політичних інститутів: держави, президента, парламенту (об'єктом стереотипу держави є Україна, а не СРСР чи СНД; глави держави – президент України, а не генсек і т.д.), але не про комплексну заміну системи стереотипів. Науковці неодноразово відзначали таку характерну рису інформаційного простору України як відсутність єдності. Більшість політичних стереотипів мешканців західних і південно-східних регіонів країни різняться. Це стосується не лише стереотипів, пов'язаних з минулим (Друга світова війна, діяльність ОУН-УПА тощо), а й актуальних реалій (напр., НАТО). У політичному просторі країни продовжує активно функціонувати скорочений і видозмінений варіант радянської системи стереотипів (який варто було б назвати пострадянським).
