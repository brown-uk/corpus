<id>A</id>
<author_surname></author_surname>
<author_name></author_name>
<title>Гурт «ВВ» 28 квітня привезе у Вінницю справжній український рок</title>
<publ_in>Газета Місто</publ_in>
<url>http://www.misto.vn.ua/ua/home/days/8189</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>324</length>
<alt_orth>0</alt_orth>
<errors>вражень, вінничани - вражень вінничани</errors>
<comments></comments>
<body>
Вінниця стане сьомим містом, яке Олег Скрипка із командою відвідає у рамках «Великого весняного туру», девіз якого говорить сам за себе: «Весна переможе!»
«Весна», «Танці», «День народження», «Були на селі», «Відпустка», «Хвилі Амура» та десятки інших легендарних хітів гурту «Воплі Відоплясова» вінничани почують 28 квітня о 19.00 у Будинку офіцерів. За традицією прихильників «ВВ» чекають нові пісні, шалений драйв і незабутнє спілкування із найхаризматичнішим рокером України Олегом Скрипкою.
- Ми активно готувалися до нашої музичної мандрівки, бо скучили за щирим рок-н-рольним драйвом, енергетикою повних залів, позитивними емоціями. Знаємо, що наш слухач любить і чекає на нове спілкування з нами. Призначаємо усім, хто любить «ВВ», тепле квітневе побачення на нашому концерті! - запрошує фронтмен гурту «ВВ» Олег Скрипка.
Запальні рок-н-рольні хіти, ліричні балади і етно-рокові композиції «ВВ» давно полонили серця мільйонів шанувальників по всьому світу. Бо так самовіддано відриватися на концертах і з першої пісні запалювати залу можуть тільки «ВВ-шники»!
- ВВ – це Внутрішнє Військо. ВВ – це Висота Віддачі. ВВ – це Весна Весни, весна у квадраті. ВВ – це подвоєне V, тобто перемога здобута двічі – раз і назавжди. ВВ – це Велика Візія, це країна мрій, фантастичні човни і «музика», це танці, це ВисокоВольтне життя, це Все, що Відлунює! - точно підмітив, говорячи про гурт, класик сучасної української літератури Юрій Андрухович.
До Вінниці в Олега Скрипки особливе ставлення. Два роки тому саме з вінницьким хором «Мокоша» рокер співпрацював на телепроекті каналу «1+1» «Битва хорів». Тож улюблених вінницьких шанувальників на квітневому концерті пообіцяв порадувати не тільки своїм фірмовим виконанням, а й грою на баяні, трубі і гітарі.
Великий сольний концерт гурту «ВВ» у Вінниці був досить давно, тож приїзд одних з найкращих рокерів України вже зараз викликав неабиякий ажіотаж серед прихильників. Відтак, фанам і поціновувачам якісної музики варто поспішити, аби здобути заповітний квиток на концерт!
Нагадуємо, насолодитися безсмертними хітами гурту «ВВ» і отримати масу задоволення і незабутніх вражень, вінничани зможуть у вівторок, 28 квітня, о 19.00 в Будинку офіцерів. Організатор концерту - Олег Збаращук та його молода команда.
</body>