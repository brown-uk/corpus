Пам'ятник Тарасу Шевченку в Полтаві – знакове місце. Саме тут, уже починаючи з кінця 80-х, почала гуртуватися національно свідома громада нашого міста. Тут відбувалися і перші, як тоді казали, несанкціоновані мітинги, на які приходило щоразу більше і більше людей. Линуло над площею Шевченкове слово, звучали перші заклики до незалежності, і навіть при зустрічі люди вже віталися ще незвичним тоді: «Слава Україні! – Героям слава!».

На той час «Полтавський вісник» ще не виходив, але в редакційному архіві збереглися деякі знімки і «довісниківської» пори. На жаль, авторство багатьох не збереглося, тому час від часу нам і доводиться звертатися до читачів та друзів газети, аби уточнити ті чи ті обставини подій. На цьому знімку, як ми й передбачали, не просто мітинг, а зібрання з нагоди відзначення чергової річниці від дня народження Великого Кобзаря. Олег Сікало уточнив, що це 9 березня 1990 року.

Світлана Григор'єва доповнила, назвавши деяких людей, які є на цьому фото:
– Так, це 9 березня 1990 року. Я теж там читала вірші, а біля мікрофона – Валентина Громакова. Опріч неї – Микола Кульчинський, який був організатором багатьох тих перших зібрань. Крайня праворуч – наша активістка Орися Ковалевич, у центрі – Валентина Ляпіна (її багато хто з полтавців знав ще й тому, що вона однією з перших у нашому місті взялася за реалізацію місцевих друкованих видань, зокрема й «Полтавського вісника»). А через одну жінку від неї – бабуся, яку часто можна було бачити тоді на заходах Народного Руху. Це Тетяна Михайлівна Лугова. Її важко було не запам'ятати, бо мала надзвичайно дзвінкий голос, тому Шевченкове слово звучало з її вуст по-особливому. А під портретом Шевченка за сценою стоїть Зоя Коваленко…

Багато подій відтоді пронеслося Полтавою, але ті перші мітинги біля пам'ятника Тарасові Шевченку, за одностайним свідченням їх учасників, стали для нашого міста першими провісниками Незалежності України. Тут відроджувався і гартувався український дух!
