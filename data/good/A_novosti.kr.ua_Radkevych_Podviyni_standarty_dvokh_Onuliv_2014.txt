<id>A</id>
<author_surname>Радкевич</author_surname>
<author_name>Дмитро</author_name>
<title>Подвійні стандарти двох Онулів</title>
<publ_in>Новини Кіровоградщини</publ_in>
<url>http://novosti.kr.ua/analytics/podvijni-standarti-dvokh-onuliv.html</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>408</length>
<alt_orth>0</alt_orth>
<errors>Більше того - До того ж; Адже, поки - Адже поки</errors>
<comments></comments>
<body>
Виборча кампанія у розпалі. Цього разу сісти в омріяні парламентські крісла пробують і відомі кіровоградські бізнесмени (з 90-х відомі), орендарі дендропарку й щасливі власники атракціонів, які час від часу падають, Микола та Лариса Онули.
Почали феєрично.
Не секрет, що Онули протягом кількох останніх років були головними спонсорами УДАРу на Кіровоградщині. Скільки точно вклали грошей, невідомо. Та й не треба заглядати до чужої кишені, цікавіше зовсім інше. Блок Порошенка, до якого влилася партія Віталія Кличка, ані Ларису Анатоліївну, ані Миколу Леонідовича до своїх списків не взяв. Не довірили їм і мажоритарних округів.
Невдача. Ще й доволі прикра, якщо згадати про витрачені кошти. А враховуючи те, що голова обласної організації УДАРу Анатолій Ревенко у списку таки опинився (правда, далеченько від початку), вдвічі прикріша.
Тоді подружжя вирішило прориватися до Верховної Ради самотужки. Лариса Онул зареєструвалася як самовисуванка у 100-му окрузі (Кіровоград), створивши таким чином конкуренцію затвердженому з’їздом Блоку Порошенка Костянтину Яринічу. Її чоловік Микола стартував на перегонах із 100-го округу (центр — Бобринець). Тут офіційного кандидата від пропрезидентської політсили немає взагалі.
Відповідно, про Порошенка і Кличка Онули можуть забути: нікому не подобаються люди, які йдуть усупереч генеральній лінії партії і намагаються поламати всі хатки.
Позбулися пан Микола і пані Лариса й підтримки громадськості. Новини Кіровоградщини вже писали про спробу кіровоградської самооборони «люструвати» голову Кіровоградської облдержадміністрації Сергія Кузьменка. Тоді на зустріч із губернатором, нагадаємо, прийшли й Онули.
Але представники кількох громадських організацій просто вигнали їх із конференц-зали ОДА: мовляв, вас сюди ніхто не запрошував.
Однак Онули заспокоюватись не поспішають. Спочатку прес-конференцію провела Лариса Анатоліївна. Потім — Микола Леонідович. Один із головних лейтмотивів обох заходів: ми будемо боротися чесно і лише демократичними методами. Більше того, Лариса Онул висловила готовність підписати Меморандум про чесні вибори. І запропонувала опонентам свій варіант: обрати Наглядову раду, яка матиме право більшістю голосів її членів зобов’язати кандидата знятися з виборів, якщо він тричі порушить норми Меморандуму.
Документ «ратифікували». І через нього, схоже, у міцній УДАРівській родині може статися скандал. Теоретично пані Лариса повинна прийти додому і сказати чоловікові:
— Ну як ти можеш?! Це некрасиво з твого боку!
Адже, поки берегиня сімейного вогнища ставила свій автограф під документами про чесні вибори, громадянська мережа ОПОРА впіймала претендента на депутатську посаду в 100-му окрузі Миколу Онула на чорному піарі проти Станіслава Березкіна. «Чорнуха» поширювалась через газету з ленінською назвою «Іскра». Її редактором вказаний близький до Онулів народний депутат від УДАРу Сергій Каплін. (Не так давно весь дендропарк був його депутатською приймальнею.) Цікаво, як розцінює «журналістську діяльність» свого соратника Віталій Кличко...
Такі от «чесні вибори».
</body>