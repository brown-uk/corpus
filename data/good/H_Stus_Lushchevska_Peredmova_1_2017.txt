<id>H</id>
<author_surname_1>Стус</author_surname_1>
<author_name_1>Тетяна</author_name_1>
<author_surname_2>Лущевська</author_surname_2>
<author_name_2>Оксана</author_name_2>
<title>Передмова</title>
<publ_in>Хрестоматія сучасної української дитячої літератури для читання в 1, 2 класах серії «Шкільна бібліотека»</publ_in>
<url></url>
<publ_part></publ_part>
<publ_place>Київ</publ_place>
<publisher>Видавництво Старого Лева</publisher>
<year>2017</year>
<pages>3-5</pages>
<length>530</length>
<alt_orth>0</alt_orth>
<errors>співзвучні — суголосні; відображають — зображують</errors>
<comments></comments>
<body>
Перед вами хрестоматія — збірка творів сучасних українських письменників для дітей. Тут прозаїки та поети — і визнані прихильними читачами за роки незалежності, і молоді, чиї талановиті голоси зазвучали впродовж останніх кількох років.
Сучасна читацька аудиторія — це вільні діти, відкриті до світу, значно менше за попередні покоління обмежені кордонами, реальними чи віртуальними. Вони сприймають світ багатогранно й неупереджено. Це перше покоління цифрової ери, яке не уявляє життя без електронних пристроїв і завдяки інтернету має безперешкодний доступ до інформації.
Нинішні діти потребують літератури, співзвучної їхнім запитам, зацікавленням та реальним щоденним ситуаціям. Тому в цій хрестоматії — твори для читання, які відображають сучасний світ, а також ті, що дають уявлення про минуле й традиції українського народу.
Тексти збірки промовляють до читачів сучасними їм мистецькими формами та змістом. У західних практиках, зокрема в англомовних студіях, сучасними вважають літературні твори, видані п'ять-сім років тому. Тож, добираючи книжки, які рекомендовано для читання в школі, ми зважали на час видання чи на час написання твору. Також брали до уваги зміну ідеологічних та мистецьких практик.
Під час укладання хрестоматії ми покладалися на ключові категорії особистісного розвитку дитини: фізичний, когнітивний, мовний, моральний.
Тим, хто працюватиме з текстами, необхідно враховувати, що сучасна дитяча література спирається на дві основні категорії цінностей — особисті та освітні.
Особисті цінності полягають у збагаченні дитячого досвіду. Науковці дитячої літератури (наприклад, Шарлотта Хак) виокремлюють такі функції.
<emphasis>Насолода</emphasis>. Якщо дітям цікаво читати й вони насолоджуються читанням, то швидко розвинуть любов до слова й стануть «затятими» читачами.
<emphasis>Уява</emphasis>. Дитяча література розвиває та збагачує дитячу фантазію й уяву, надаючи можливість «без кордонів» домислювати життя та досвід людей.
<emphasis>Досвід та відкриття</emphasis>. Читаючи сучасні книжки, діти пізнають досвід та моделі поведінки, притаманні їм, їхнім одноліткам та дорослим з їхнього кола спілкування. Також вони споглядають моделі поведінки, які, можливо, їм невідомі, і в такий спосіб пізнають внутрішній світ людини та природу людських взаємин.
Універсальні цінності. З сучасної дитячої літератури діти пізнають і закріплюють загальнолюдські цінності особистості в соціальному, духовному та матеріальному бутті.
Освітні цінності полягають у збагаченні лексичного запасу, розвитку читання, навичок мовлення та письма. Також дитяча література впливає на фонологічний розвиток, розуміння синтаксичних конструкцій, упізнання текстових і мисленнєвих конструкцій.
Саме з огляду на ці засади сформовано перелік текстів хрестоматії.
Також було враховано особливості читацького досвіду та сприйняття художніх творів школярами. Для ефективної роботи з дітьми з різним темпом читання та ступенем усвідомлення змісту прочитаного тут запропоновано твори різної складності. Вчитель може компонувати їх відповідно до потреб юної читацької спільноти, з якою працює. Проте досвідченішим читачам радимо звертатися до рекомендованого списку книжок, до повних авторських текстів програми.
Наголошуємо, що читання дорослими дітям у початковій школі є необхідним і важливим етапом формування любові до художнього слова. Тому рекомендуємо вчителям присвячувати частину кожного уроку виразному читанню або ж прослуховуванню аудіокниг.
Література, за визначенням дослідниці дитячої літератури Рудін Сімс Бішоп, має бути сучасній дитині за «дзеркала, вікна, двері»: як дзеркало, вона має віддзеркалювати досвід читача, давати змогу пізнати себе; як вікно — показувати щось нове й виявляти інші кути зору; як двері — надавати можливість «увійти» в інші досвіди й пізнати інакшість.
Сподіваємося, запропонована збірка допоможе вчителям сформувати в учнів потребу в щоденному читанні та додати урокам цікавості.
Отож запрошуємо зазирнути до світу сучасної української дитячої літератури — світу значень, форм, образів, особистостей; світу, який розвивається й постає разом із нами. 
</body>
