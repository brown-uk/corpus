У гості до казки
Якщо на пляжі до порядку ще далеко, то славнозвісна Алея казок на проспекті Миру вже сяє від краси, приваблюючи перших туристів, які відкрили сезон на травневі свята. Проект, який спочатку дехто не сприйняв серйозно, таки виправдав себе…
Першими зо два роки тому на проспекті з'явилися мультиплікаційні Маша і Ведмідь. Поряд — дерев'яний будиночок з морозивом. Дітлахи першими їх оцінили. Торік компанію пам'ятнику склали козаки з відомого українського радянського мультфільму, поряд з якими постав будинок з генічеським пивом «Золото Тавриди» для дорослих відпочивальників і дитячий майданчик — для «не дуже дорослих».
Цього року Алея казок розширилася у кілька разів. З'явилися дерев'яні будиночки, де торгують фаст-фудом і попкорном, а ще піцерія. Поряд Пес і Вовк — з мультика «Жив-був пес» та двійко симпатичних бегемотиків під пальмами — він і вона. Бегемот з книжкою на животі розлігся на лежаку, а його «половина» спокійно за цим споглядає…
«Генічани вже полюбили Алею казок, — говорить Олександр Тулупов. — А якщо вони полюбили, то й відпочивальники полюблять».
Найближчими днями поряд з піцерією має з'явитися велетенський сонячний годинник у вигляді журавля-криниці. «Тут зустрінуться три стихії: вітер, вода і сонце, — інтригує міський голова. — Гадаю, цей годинник стане одним із символів нашого міста».
У далекосяжних планах мера — будівництво на проспекті ресторану вірменської кухні у вигляді «Ноєвого ковчега» і ще одного корабля, палуба якого стане літнім майданчиком. Також на Алеї казок може прописатися «Будиночок Мальвіни», де продаватимуть дитячі іграшки. Мріє мер і про фонтан, біля якого відпочивальники братимуть участь у шахових і шашкових баталіях під звуки духового оркестру. Є надія і на археологів, котрі допоможуть відкрити частину катакомб (у стародавні часи на місці Генічеська було грецьке поселення), які можна буде накрити склом, як у тій же Одесі. Але то все, на відміну від хвилезахисної стінки і сонячного годинника, буде не цьогоріч…
