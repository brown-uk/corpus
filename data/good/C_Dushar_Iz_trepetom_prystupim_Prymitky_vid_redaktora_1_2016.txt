<id>C</id>
<author_surname>Душар</author_surname>
<author_name>Маріанна</author_name>
<title>Із трепетом приступім. Примітки від редактора</title>
<publ_in>Дарія Цвєк. У будні і свята</publ_in>
<url></url> 
<publ_part></publ_part>
<publ_place>Львів</publ_place>
<publisher>Видавництво Старого Лева</publisher>
<year>2016</year> 
<pages>4-8</pages> 
<length>1533</length>
<alt_orth>0</alt_orth>
<errors>галицька кулінарна -  галицька, кулінарна; в фруктових - у фруктових; овоча - овочу; світлоблакитна — світло-блакитна</errors>
<comments>діалектизми: зупа (перша страва), товщ (жир), пляцок (пиріг), ярина (овочі), росіл (юшка на м’ясі або овочах) </comments>
<body>
Я дуже довго бралася за цей текст, виношуючи його кілька місяців, пишучи тези і чернетки, але все було не те. Дуже складно пояснити щось природне, звичне, і разом з тим — незамінне. Та спробую все ж розповісти, чия це книга і про що вона.
Дарія Цвєк «оселялася» на кожній кухні, де були її книжки. Вона уважно пильнувала, чи правильно збивають білки до тортика, чи добре підсмажена печеня, і чи не підгорить пляцок. Допомагала ретельно запланувати бюджет на закупи, скласти меню на бенкет і гарно прибрати стіл до свята. Вчила смажити наші перші налисники, місити тісто на паску і заварювати крем на птисі. Терпіла наші загинання кутиків сторінок, примітки на полях та випадкові ляпки конфітури. Ми ж були вдячними за перші вдалі пляцки і, хоча часом нарікали на неточності в переписах, все ж ніколи не переставали любити і приходити по ідеї і поради. І навіть поява інтернету не замінила нам потертих і пописаних сторінок улюблених книг.
Отож коли мені випала честь долучитися до перевидання «У будні і свята», то робила це з певним острахом і трепетом, керуючись правилом «не нашкодь». Бо дуже легко зіпсувати гармонію. Однак час, який минув з останнього видання, вніс свої корективи, і деякі зміни я все ж таки зробила.
Насамперед, це мова. Мені дуже хотілося, щоб переписи пані Дарії промовляли Її мовою. До того ж українська, і зокрема галицька кулінарна термінологія потребує шанобливого ставлення, дбайливого відновлення та розвитку. Тож не дивуйтеся, якщо вам трапляться незвичні слова — це вони зараз можуть різати вухо, після десятиліть вихолощення мови. Краще уявіть себе на кухні правдивої галицької господині, біля креденса з порцеляновими тарелями та переписами із бабциними кулінарними секретами. А я раджу підглядати до словничка, розміщеного наприкінці книги на сторінці 452.
Також із цієї редакції зникли не надто здорові продукти, які були характерні для часу виходу останнього видання — наприклад, маргарин та надмір майонезу. Замість них у переписах вжито олію, домашній майонез та салатні заправки.
Та, попри редагування, у книжці залишилося найважливіше — класичні галицькі та авторські переписи страв, що мають ретельно дібрані компоненти, пасують одне до одного і їх легко приготувати навіть початківцям.
<b>Про що ця книжка?</b>
Передовсім — про родинний уклад. Зі сторінок книжки проступає образ родини, яка збирається за спільним столом і не тільки споживає їжу, але й спілкується.
Також ця книжка про ощадність. Про те, як розумно розпланувати меню на щодень, зробити його здоровим та різноманітним.
А ще у цій книзі ви не зустрінете заморських дивовиж, усі переписи базовані на локальних та сезонних продуктах, що робить закупи та готування їжі ще легшими. Просто підіть на базар, роззирніться навколо, виберіть те, що вам сподобається — і в цій книзі ви напевне знайдете перепис до смаку та нагоди.
<b>Таблиця мір та ваги</b>
Ще кілька слів про одиниці міри, використані в цій книжці. Читаючи, ви помітите, що кількості деяких компонентів подано не в грамах. Це зроблено навмисно, щоб дати господині простір для фантазії при готуванні. Адже кожен з нас має свій смак, своє відчуття соленості, гостроти та пряності. Тому — куштуйте та готуйте так, щоб вам смакувало, і майте на увазі, що:
<b>ложка</b> — це столова ложка, а <b>ложечка</b> — чайна ложка;
<b>дрібка</b> (перцю чи інших спецій) — кількість на ваш смак;
<b>пучок, в’язка</b> (зеленини, шпинату, калини тощо) — умовна об’ємна величина, зорієнтуйтеся за потребою;
<b>склянка</b> — 200 мілілітрів, а, відповідно, <b>півсклянки</b> — 100; <b>бляшанка</b> — йдеться про «фабричну» консервну баночку.
<b>Кухонна алхімія. Спеції, корінці і заправи</b>
У той час, коли була видана книжка «У будні і свята», улюбленим соусом був майонез, а основними спеціями — чорний та червоний перці і лавровий листок. Тому хочу запропонувати ті додатки, котрі нині варто мати на полиці та використовувати на щодень. Вони додадуть вашим стравам характеру та настрою.
<b><foreign>Bouquet garni</foreign> (букет гарні)</b>
В’язочка запашних трав, перев’язаних кулінарною ниткою або загорнутих у марлевий мішечок. Використовується для ароматності зуп, росолів та інших страв. Традиційний букет гарні складається із петрушки, чебрецю та лаврового листка.
Також іноді додають базилік, листя селери, любисток, розмарин, естрагон. Залежно від потреб букет гарні готують із корінців — моркви, селери, пір’я цибулі, підпеченої на сухій пательні цибулини, тощо.
<b>Англійський (духмяний) перець</b>
Аромат англійського перцю поєднує в собі мускатний горіх, чорний перець та цинамон. Його використовуємо у всіх видах соусів, маринадів та для консервації м’яса, грибів, городини.
<b>Аніс (аниж), а також зірчатий аніс (бадьян)</b>
Аніс має солодкуватий смак та досить різкий запах. В кулінарії використовується насіння та зелень. Є у складі спецій для солодкого медового тіста, бо гарно поєднується з медом.
На насінні анісу настоюють горілку, тертий бадьян додають до медівникового та пряникового тіста і медівки.
<b>Базилік</b>
Використовується свіжа зеленина, а також як сушена приправа. Ідеально пасує до салаток із свіжої городини, сиру, помідорів, картоплі. Сушений базилік смакує в паштетах та зупах. Його варто посіяти в горщик та мати свіжу зеленину на підвіконні впродовж цілого року.
<b>Ваніль, ванільна есенція, ванільний цукор</b>
Ваніль є незамінним складником солодкого — печива, кремів, солодких соусів. Найкраще використовувати ваніль із стручків, однак значно доступнішими і простішими у користуванні є ванільний цукор та есенція.
Ванільний цукор можна зробити власноруч, якщо змішати цукор із стручком ванілі та потримати кілька тижнів у щільно закритому слоїчку. Завжди варто використовувати натуральну ваніль — вона має значно вишуканіший аромат, аніж синтетична.
<b>Гвоздика</b>
Найкращий антисептик з усіх спецій, має гострий і дуже приємний аромат. Використовуємо для приготування маринадів, а також в солодкому, особливо медовому, тісті та для приготування гарячого пива чи глінтвейну. А ще гвоздика пасуватиме для приготування печені та паштетів, особливо з більш масного м’яса.
<b>Гірчиця в зернах та гірчичний порошок</b>
Гірчиця чудово пасує для присмачування ковбас, м’яса, приготування соусів. Гірчицю в зернах додаємо для квашення огірків та помідорів, маринування м’яса, ароматизації олії та майонезу.
<b>Імбир</b>
Корінь імбиру має гострий смак та приємний аромат. Його варто додавати в чай, разом з цитриною та медом. Шматочок імбиру додасть смаку росолу та забере неприємні запахи.
Порошок імбиру додаємо у солодке тісто, особливо медове.
<b>Кмин</b>
Одна з улюблених пряних трав в Галичині. Використовують практично усюди: для квашення капусти, в зупах, для запікання м’яса, а також в несолодкому печиві. Добре впливає на травлення. На насінні кмину роблять настоянку — кминівку.
<b>Коріандр — зеленина та зерна</b>
Зеленина коріандру (кінза) має своєрідний аромат, який, однак, чудово смакує до салаток із свіжої та грильованої городини, а також тарелів із нарізаною свіжою городиною та зелениною, котрі подаємо до столу. А ще кінзу використовують для начинення риби. Ціле насіння коріандру пасує як посипка для несолодкого печива, а перемелене — для страв з картоплі, городини, м'яса та фаршу, а також при квашенні капусти.
<b>Кріп</b>
Щоденна зеленина, варто посіяти в горщику і мати під руками. Порізаним кропом заправляємо салатки і зупи, а насіння можна додавати до випічки.
<b>Кумин</b>
Двоюрідний брат нашого рідного кмину, має більш анижовий, ледь горіховий аромат. Пасує до м’яса, є незамінною спецією для плову, використовується для маринування, а також у гарячих соусах до м’яса.
<b>Лаванда</b>
Рослина з сильним та специфічним запахом, що не надто часто використовується в нашій кулінарній традиції, однак спробуйте перетерти її з сіллю та додавати дрібку до м’яких паштетів та сирів. Це дуже смачно! А ще лавандою можна ароматизовувати конфітури, зокрема з афин та яблук. Найароматнішою є світлоблакитна «солодка» лаванда.
<b>Лавровий листок</b>
Є незамінним складником маринадів, також пасує до зуп та тушкованої городини. Його варто додавати до страви перед закінченням готування і виймати через кілька хвилин, бо може додати зайвої гіркоти.
<b>Любисток</b>
На жаль, його не часто зустрінеш на городі чи на базарі, а дарма — пряність і «грибовий» аромат любистку дуже пасує до багатьох страв — яринових зуп, страв з картоплі та городини. Якщо додати любисток в діжку з квашеними огірками, вони дістануть особливо пряний смак.
<b>Майоран</b>
Має солодкий аромат і гострий смак. Ним заправляють соуси, додають до ковбас, приправляють тушковане м’ясо, зупи, паштети, печені. А журек без майорану перетворюється в банальну зупу з картоплі.
<b>Материнка, ореґано</b>
Дика материнка добра для приготування чаїв та маринадів, культивована ж — ореґано — чудесно пасує до шинок, салаток та запікання різного м’яса, особливо індички.
<b>Мускатний горіх, «галка мушкательова»</b>
Тертий мускатний горіх додають до салаток з картоплі, присмачують картопляне пюре та крокети, він дуже пасує до грибів та риби. Додається до соусів, зокрема запражки. Також він є в складі сумішей для солодкої та пряної випічки, медівників та пряників.
<b>М'ята</b>
Запашна м’ята є чудовою приправою для страв з м’яса, особливо баранини, а також смакуватиме в фруктових салатах, оранжадах та десертах. В сезон варто приготувати м’ятний соус до баранини чи грильованих ковбасок.
<b>Паприка солодка, перець овочевий</b>
(<i>найпопулярніші сорти — Болгарський, Білозірка, Ґоґошари</i>)
Паприка — городина та приправа. Приправу отримують з висушеного та подрібненого овоча паприки. Як городину використовують у салатках та інших стравах.
Солодкою подрібненою паприкою дуже смачно приправляти пасту з сиру, тушковану городину, страви з свинини, курки, яєць. Не варто додавати паприку в гарячий товщ, тому що при нагріванні у товщі паприка може гірчити.
<b>Пастернак</b>
Цей ароматний корінець є несправедливо забутим, хоча ще століття тому був чи не найпопулярнішою яриною, особливо в Галичині. Зі свіжого пастернаку готують пюре, труть у салатки (з морквою та яблучком), додають до зуп та росолів. Дуже смакуватиме волова печеня з пастернаком та яблуком. Натертий і висушений пастернак добре зберігає свою пряність, його можна додавати взимку до зуп та страв з ярини.
<b>Петрушка</b>
Використовуємо корінь та зелень петрушки для безлічі щоденних страв — зуп, тушкованої городини, салаток. Якщо корінець петрушки тицьнути в землю, то вона ще довгий час тішитиме нас зеленою гичкою.
<b>Розмарин</b>
Має пекучий, ледь гіркуватий смак і камфорний запах. Розмарин добре поєднується з стравами з риби, при запіканні качки чи гуски, а також як додаток до хліба. Треба дозувати ощадно, бо має дуже сильний смак і аромат. 
</body>
