В українських книгарнях з'явилася перша частина українського видання всесвітньо відомої трилогії Айн Ренд. Три частини трилогії «Атлант розправив плечі» названі відповідно до основних законів логіки: «Несуперечність», «Або-або, «А є А». Друга й третя частини у перекладі Софії Андрухович ще готуються до друку. Презентація книжки відбудеться в Києві 24 квітня на Книжковому Арсеналі (вул. Лаврська, 12) о 13:00 (зал «Папір»).

«Атлант розправив плечі» – magnus opus Айн Ренд, який авторка писала впродовж 12 років, став її найгучнішим бестселером, одним із найвпливовіших художніх творів світової літератури. Згідно з даними опитування Бібліотеки Конгресу США, це друга після Біблії книга, яка змінила життя американських читачів. «Це потужна книга-камертон для особистостей, що відчувають у собі спроможність до вольової творчої дії. Водночас лінія фронту боротьби за створений нами образ бажаного майбутнього великою мірою пролягає у нас між вухами ... Те, що ми в собі залишаємо, з чим боремось і кого ми, зрештою, уособлюємо в нашому житті, – обираємо ми самі, – переконаний Олександр Саврук, декан Києво-Могилянської бізнес-школи [kmbs]. – Ця книга не залишить Вас байдужими. Вона допоможе Вам зафіксувати цей принциповий вибір». «Айн Ренд – одна з моїх улюблених письменниць, я прочитала всі її твори, – розповідає телеведуча Ольга Фреймут. – Це жінка, нескорена життєвими обставинами, її творчість цілюща: вона змінила мене, зробила впевненою у власних силах і – успішною».

«Атлант» Ренд не має чітких часових меж, ніби стоїть поза часом, як і події, які розгортаються на сторінках цієї книжки: реалізм переплітається з містикою та науковою фантастикою, утопія з антиутопією, гротеск із романтизмом, філософія з політекономією. Бурхливі дискусії й обговорення фундаментальної трилогії, великої «політичної притчі» тривають від 1957 року, з дня першого видання, на ній виросли три покоління американців, мільйони «атлантів» розлетілися по всьому світу…

Айн Ренд – (англ. Ayn Rend; Аліса Розенбаум, 1905-1982) – американська письменниця, філософ, яка створила філософську систему об'єктивізму. Почала писати сценарії з восьми років, а пригодницьку прозу – з десяти. Емігрувала в Америку у 1926 році, де працювала помічницею режисера в Голлівуді, потім переїхала до Нью-Йорка, щоб присвятити себе філософії і літературній творчості. Справжня слава до Ренд прийшла після написання антиутопії «Гімн» (1938), водночас на ім'я авторки працювала кіноіндустрія: твори Ренд екранізували в Штатах, в Італії… Амбіції дівчини, яка прагнула підкорити «фабрику мрій» не обмежувалися кіномистецтвом, талант Ренд мав стати «втіленням слави і величі всього світу».
