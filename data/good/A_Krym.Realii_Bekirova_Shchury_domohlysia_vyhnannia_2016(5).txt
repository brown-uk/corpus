<id>A</id>
<author_surname>Бекірова</author_surname>
<author_name>Гульнара</author_name>
<title>«Щури домоглися вигнання мене з Батьківщини». Згадуючи Петра Григоренка</title>
<publ_in>Крим.Реалії</publ_in>
<url>https://ua.krymr.com/a/28059236.html</url>
<publ_part></publ_part>
<publ_place>Київ</publ_place>
<publisher></publisher>
<year>2016</year>
<pages></pages>
<length>483</length>
<alt_orth>0</alt_orth>
<errors>хід процесу - перебіг процесу</errors>
<comments></comments>
<body>Велика частина матеріалів цієї книги – свідчення тих, хто знав генерала-правозахисника особисто. Один із них – активіст кримськотатарського національного руху <b>Гомер Баєв</b>. Із Петром Григоровичем він познайомився 1968 року.
Баєв розповідає, що до чергової річниці депортації кримськотатарського народу 18 травня 1968 року до Москви з різних регіонів стікалися великі групи кримських татар – щоб висловити протест владі, яка, попри ухвалені рішення про реабілітацію народу і його право жити на батьківщині, відмовлялися прописувати кримських татар у Криму.
Серед тих, хто прямував до Москви, був і Гомер Баєв. Коли активісти прибули, московські відділення міліції були вже забиті кримськими татарами, яких відловлювали в усьому місті, керуючись антропологічними ознаками. Заарештованих кримських татар відсилали на Казанський вокзал, де садили в потяги й висилали до місць, звідки вони приїхали.
Баєва «правоохоронці» теж спробували насильно «випровадити» з Москви. Але на першій же станції він разом із <b>Ролланом Кадиєвим</b> вистрибнув із потяга. Вони повернулися до Москви й одразу ж зателефонували Григоренку.
«Чому про виступ кримських татар мовчать західні журналісти?» – запитали його друзі.
«Вони чекали вас на Красній площі», – відповів їм генерал. Григоренко пообіцяв, що незабаром сам приїде до Криму.
Дійсно, в червні 1968 року він прибув до Криму, влаштувавшись працювати вантажником у Ялті. Час від часу Петро Григорович приїжджав із Ялти до Сімферополя, спостерігаючи й беручи участь у демонстраціях протесту кримських татар, яких влада категорично відмовлялася прописувати на батьківщині. Враження від цієї поїздки Григоренко докладно описав у своїй книзі «У підпіллі можна зустріти тільки щурів».
Баєв продовжує: «Поїхав Петро Григорович із Криму до Москви наприкінці серпня 1968 числа 25-го чи 26-го, а 29 серпня мене заарештували, висунувши важку статтю – «антирадянська агітація і пропаганда». Якось раз мене викликали на допит, де мене познайомили з моїм адвокатом. Мені він із першого погляду дуже не сподобався – нагадував гебіста. «Я вас захищатиму», – каже він мені. «Мені адвокат не потрібен, я сам себе захищатиму, – відповідаю я... І тут він передає мені лист від матері й від Петра Григоровича, в якому Григоренко повідомляє, що це учень відомого адвоката Софії Каллістратової Микола Монахов, і просить не відмовлятися від захисту, оскільки через адвоката він зможе отримувати інформацію про хід процесу. Так я познайомився з адвокатом Миколою Монаховим – ерудованою й порядною людиною, із якою згодом дуже подружився... Тоді, щоб захищати кримських татар, потрібна була велика мужність».
У квітні 1969 року Гомера Баєва судили в Криму, він отримав три роки ув'язнення. А через кілька днів на початку травня 1969 року в Ташкенті був заарештований Петро Григоренко...
Учасник кримськотатарського національного руху, політв'язень радянських часів, нині вже покійний <b>Ескендер Куртумеров</b> із Мелітополя згадував: «Мені пощастило знати і спілкуватися з Олексієм Костеріним, Іллею Габаєм, Генріхом Алтуняном, Петром Якіром, Віктором Красіним, Петром Григоренком – людьми, які зіграли велику роль у демократизації радянського суспільства. З Петром Григоровичем Григоренком я познайомився 1966 року, коли разом із Решатом Джемілєвим приїхав до Москви. Решат зателефонував Петру Григоровичу, і він запросив нас до себе додому. Зустрів нас Григоренко дуже радо, зав'язалася бесіда. Він багато й детально розпитував нас про долю і становище кримських татар».
</body>

