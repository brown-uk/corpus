До Міжнародного дня інвалідів найбільше дарунків і солодощів отримують особливі діти. Та, як не дивно, часто найбільшою мрією особливих хлопчиків і дівчаток є не цукерки чи іграшки, а, здавалось би, буденний візит до школи, розмови з однокласниками, власне місце за партою.

Доброзичливість і толерантність

У департаменті освіти та науки Тернопільської облдержадміністрації повідомили, що в загальноосвітній процес інтегровано 1759 дітей з особливими освітніми потребами. У спеціальних навчальних закладах навчається 740 хлопців та дівчат з особливими освітніми потребами, з яких 418 — інваліди. В області також є 22 інклюзивних класи у 12-ти загальноосвітніх школах. У них навчаються 32 особливі дитини. На Тернопільщині також діє шість спеціальних закладів, три з них — навчально-реабілітаційні центри. Функціонують і три інтернатних заклади, в яких є спеціальні класи. Попри те, питання щодо освіти дітей з обмеженими можливостями і надалі залишається відкритим, зокрема, вже не перший рік у верховних владних кабінетах ведуться розмови про інклюзію у цій сфері. Але поки реформи не завершені, батьки та вчителі особливих учнів самотужки намагаються подарувати їм смак звичайного шкільного дитинства.

Директор обласного благодійного фонду «Центр соціалізації та реабілітації дітей з аутизмом та іншими розладами «Золотий ключик» Світлана Гуцуляк кілька років допомагає адаптуватися серед іншого й до навчання у звичайному класі дошкільнятам з особливими потребами.
