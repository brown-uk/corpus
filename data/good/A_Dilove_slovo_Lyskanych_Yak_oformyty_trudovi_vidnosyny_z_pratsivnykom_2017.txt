Легалізація трудових відносин, зокрема, правильне оформлення відносин з працівниками – одне з топ-питань для українського бізнесу цього року. Я б його навіть назвала запитанням №1, на яке наша компанія за неповних три місяці дала вже понад 60 консультацій. Причиною такої активності стало збільшення розміру штрафів за неоформлення трудових відносин, виплату заробітної платні без сплати податків, а також безліч інших порушень у сфері трудового законодавства, які із зростанням розміру мінімальної зарплати в Україні стали суттєво дорожчими.

Як правильно прийняти на роботу працівника?

Перш за все, потрібно визначити, як саме цей працівник у вас буде оформлений. Зараз існує два види працевлаштування за трудовим договором: основне і за сумісництвом. Якщо працівник уже має основне місце праці, то у вас він може бути оформлений лише як сумісник.

Посада, на яку приймаєте працівника обов'язково повинна бути в державному класифікаторі професій в Україні. Часто трапляється, що люди працюють фактично на посадах, які до нас прийшли із Заходу. Відповідно, у класифікаторі їх немає або є подібні, які слід перефразувати.

Одразу застерігаємо – не упустіть важливий крок! Необхідно повідомити центральний орган виконавчої влади (зараз цей обов'язок покладений на Державну фіскальну службу) про прийняття працівника. Для цього є спеціально розроблений бланк «повідомлення про прийняття працівника», який роботодавець зобов'язаний подати до (!) початку трудових відносин. З цього приводу у юристів дуже багато дискусій: що означає слово «до», чи може бути подано повідомлення сьогодні, коли починати виконання обов'язків тощо. Більшість, у тому числі ДФС, схиляються до висновку, що «до» – це сьогодні подати повідомлення, а завтра приступити до роботи.

Наступні етапи – це власне оформлення. Працівник пише заяву, подає пакет особистих документів, а роботодавець оформляє наказ, трудовий договір, формує особову справу і заповнює трудову книжку.

Обов'язкові кадрові документи роботодавця:
- правила внутрішнього трудового розпорядку;
- посадові інструкції;
- штатний розпис;
- затверджені терміни виплати заробітної плати;
- табель обліку робочого часу;
- відомості про нарахування та виплату зарплати;
- книга обліку трудових книжок;
- графік відпусток на поточний рік тощо.

Поширеною є помилкова думка, що ФОП може не вести кадрову документацію. Насправді, це не так. Спрощений документообіг передбачений лише для оформлення прихідних і розхідних операцій, що заміняє книга обліку доходів. А що стосується кадрового обліку, то він однаковий як для транснаціональних компаній зі штатом у тисячі осіб, так і для маленького ФОПа з одним найманим працівником.

Нехтування питаннями документообігу може дорого обійтися роботодавцю. А кому потрібні витрати, яких можна дуже легко уникнути?
