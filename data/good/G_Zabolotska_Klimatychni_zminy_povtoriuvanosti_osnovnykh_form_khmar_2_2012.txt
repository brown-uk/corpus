Хмар Sc спостерігали менше на півночі, на всій іншій території їхня повторюваність суттєво збільшувалась.

Повторюваність хмар фронтального походження Ns й Frnb весь час і на всій території тільки зменшувалась. Винятком є схід, де спочатку повторюваність Frnb залишалась без змін, а потім навіть дещо зросла.

Для кожної форми хмар за даними спостережень на 34 станціях, що рівномірно висвітлюють територію України, було побудовано лінійні тренди, які теж визначають тенденції кліматичних змін. Отримано такі результати:
Загалом на території переважає значне зменшення повторюваності Ci, значуще зростання фіксують тільки на північному заході та південному сході.

Повторюваність Cc зменшувалась на заході й крайньому сході, на іншій території значуще зростала, особливо в Криму.

Повторюваність Cs практично на всій території зменшувалась, тільки на півночі, крайньому сході (значно) та в Криму зростала.

Повторюваність Ac майже всюди значуще зростала, крім північного заходу, Криму, окремих станцій, що розташовані біля великих водоймищ (слід зазначити, що в цих районах зростала повторюваність Sc).

Повторюваність As значно зменшувалась по всій території, тільки на південному сході спостерігали значуще зростання (як і Ci).

Зміни повторюваності Sc практично всюди значні й протилежні з просторовим розподілом повторюваності Ac. Там, де зростала повторюваність Ac, зменшувалась повторюваність Sc і навпаки. Загалом – зменшення на південному заході й північному сході, на іншій території – зростання. Слід зазначити, що на Правобережжі та в центрі Лівобережжя фіксують зростання як Sc, так і Ac.

Повторюваність St переважно всюди дуже зменшується. Зростання фіксують тільки на крайньому заході, включаючи північний захід. Також відмічають не значне зростання на північному сході.

Повторюваність Cu зменшується значуще майже на всій території, крім південного сходу й крайнього заходу, тоді як повторюваність Cb, навпаки, всюди збільшується.

Повторюваність Ns й Frnb значуще зменшувалась на всій території. Відмінність тільки в тому, що повторюваність Frnb зростала на крайньому сході.

Як довгоперіодична складова, визначена за тридцятирічними ковзними, так і лінійні тренди вказують на однакові тенденції змін повторюваності хмар різних форм за досліджуваний період. Загалом для території України ці тенденції повторюваності різних форм хмар такі:
Хмари верхнього ярусу (Ci, Cc, Cs) – переважає зменшення повторюваності Ci та Cs, проте зростання повторюваності Cc.

Хмари середнього ярусу (Ac, As) – повсюди зростання повторюваності Ac і зменшення As.

Хмари нижнього ярусу (Cu, Cb, St, Sc, Ns, Frnb):
а) зменшення повторюваності Cu і зростання Cb;
б) зменшення повторюваності St (на півночі зростання) і зростання Sc (крім південного заходу й північного сходу);
в) повторюваність Ns всюди зменшується, повторюваність Frnb теж зменшується, проте зростає на сході.

Детальнішу картину кліматичних змін повторюваності хмар різних форм висвітлюють дані табл. 2-5 (зміни в різних регіонах за сезонами року).

Розглянемо, як змінювалась повторюваність хмар різних форм на всій території за сезонами року.

Зима: чітких закономірностей у розповсюдженні Ci не виявлено. Між першим і другим десятиріччями (на півночі навіть до третього) спостерігали зростання повторюваності Ci на всій території, крім заходу, де фіксували зменшення. В останні десятиріччя зменшувалась повторюваність, менш виразно на сході та півдні, а на заході зростала.

Повторюваність Cc за досліджуваний період зростала на сході й півдні. У центрі протягом перших трьох десятиріч (1961-1990 рр.) вона не змінювалась, а далі спостерігали зменшення. На заході фіксували зменшення і тільки в останньому десятиріччі незначне зростання. На півночі зростання повторюваності Cc спостерігали в другому (1971- 1980 рр.) й останньому (2001-2009 рр.) десятиріччях.

Повторюваність Cs практично всюди зменшувалась, тільки на півночі зміни від одного до іншого десятиріччя мали коливальний характер між зменшенням та зростанням.

Повторюваність Ac зростала протягом всього досліджуваного періоду на півночі й півдні, крім останнього десятиріччя на заході й у центрі, проте на сході впродовж трьох перших десятиріч (1961-1990 рр.) незначно зменшувалась, у четвертому (1991-2000 рр.) зросла і знову зменшилась у п'ятому десятиріччі.

Коливального характеру зміни, але однакові на всій території, були в повторюваності As: у другому десятиріччі – зменшення, у третьому – зростання, четвертому – зменшення, п'ятому – знову зменшення, крім півночі й сходу.

Зміни повторюваності Cu теж мали коливальний характер: у другому десятиріччі на всій території відмічали зростання, у третьому – зменшення, четвертому та п'ятому на півночі й центрі – зростання, а на заході, сході й півдні продовжувалось зменшення повторюваності Cu.

Повторюваність Cb протягом всього досліджуваного періоду зростала на всій території, тільки на сході в останньому десятиріччі (2001-2009 рр.) вона зменшилась.

Складний характер змін був у повторюваності St: схожі зміни були в центрі та на півдні, коли переважало зменшення, і тільки в третьому десятиріччі (1981-1990 рр.) фіксували зростання. На заході теж переважало зменшення, але зростання фіксували в четвертому десятиріччі (1991-2000 рр.). На півночі найбільше часу, упродовж чотирьох десятиріч (1961-2000 рр.), повторюваність St зростала. На сході зростання фіксували в другому (1971-1980 рр.) та останньому (2001-2009 рр.) десятиріччях.

Більш чіткі були закономірності змін повторюваності Sc: на заході, центрі й півдні переважало зростання повторюваності цих хмар і тільки в третьому десятиріччі фіксували зменшення. Певна схожість змін була на півночі й сході. Там спочатку (1971-1980 рр., а на півночі ще й 1981-1990 рр.) відмічали зменшення повторюваності Sc, потім – зростання. Характерним для всієї території є зростання повторюваності Sc у четвертому й п'ятому десятиріччях.

Повторюваність Ns протягом досліджуваного періоду на всій території тільки зменшувалась. Винятком є схід, де було зростання в третьому десятиріччі.

Зміни повторюваності Frnb мали більш складний характер: на півночі, заході й сході зменшення спостерігали в другому й четвертому десятиріччях (відповідно 1971-1980 і 1991-2000 рр.), у третьому й п'ятому – зростання. У центрі та на півдні переважало зменшення повторюваності Frnb майже протягом всього досліджуваного періоду (у центрі зростання фіксували в четвертому, а на півдні – у п'ятому десятиріччях).

Весна. Характерні риси змін повторюваності Ci: практично на всій території, крім півночі, до 2000 р. фіксували зменшення і тільки в п'ятому десятиріччі було зростання повторюваності Ci, на півночі зростання було ще й у третьому десятиріччі (1981-1990 рр.).
