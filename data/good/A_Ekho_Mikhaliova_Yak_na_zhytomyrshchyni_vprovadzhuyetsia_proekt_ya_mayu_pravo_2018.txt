Як зазначили спікери, Житомирська облдержадміністрація разом з юстицією області успішно координують роботу трьох штабів: оперативного штабу із забезпечення прав і свобод власників земель чи збіжжя (обласний антирейдерський аграрний штаб), регіонального штабу з координації, моніторингу та контролю за станом виконання органами державної виконавчої служби рішень зі стягнення заборгованості з виплати заробітної плати та інших виплат з підприємств-боржників, пов'язаних з трудовими правовідносинами, та регіонального штабу з координації, моніторингу і контролю за станом виконання рішень органами державної виконавчої влади про стягнення аліментів.

Серед пріоритетів реалізації проекту - захист прав жінок та дітей. «За результатами роботи органів державної виконавчої служби, з початку року понад 25 тисяч дітей Житомирщини отримали заборговані аліменти. На їх користь стягнуто майже 68 млн грн, з них понад 26 млн грн - завдяки Закону України "Про внесення змін до деяких законодавчих актів України щодо посилення захисту права дитини на належне утримання шляхом вдосконалення порядку примусового стягнення заборгованості зі сплати аліментів"», - сказав Олександр Грабар.

А для того, щоб «стимулювати» горе-батьків своєчасно сплачувати аліменти власним дітям та віддавати накопичені за роки борги, державні виконавці застосували засоби примусового впливу: п'яти тисячам боржників обмежили виїзд за кордон, стільки ж винесли постанов про встановлення неплатникам тимчасового обмеження у праві керувати транспортними засобами, користуватися зброєю та полювати, склали майже 800 протоколів про вчинення боржниками адмінправопорушень.

Завдяки втручанню державної виконавчої служби понад 6 млн гривень зарплатних коштів отримали жителі області з підприємств-боржників.

На трьох засіданнях обласного антирейдерського штабу, що відновив свою роботу в травні цього року, розглянуто 7 звернень (на щастя, без ознак рейдерства) від суб'єктів господарювання агропромислового комплексу різних організаційно-правових форм та власників земельних і майнових паїв.

За словами Олександра Грабара, успішній реалізації проекту в області сприяє потужна інформаційна кампанія в усіх куточках Житомирщини, де фахівці юстиції і системи безоплатної правової допомоги у складі мобільних правових груп надають консультації населенню, а також співпраця з партнерами, яких сьогодні налічується понад сто. «І надалі у справі інформування громадян та захисту їхніх прав Житомирська юстиція залишається відкритою до партнерства з іншими небайдужими і зацікавленими установами й організаціями», - підкреслив Олександр Грабар.
