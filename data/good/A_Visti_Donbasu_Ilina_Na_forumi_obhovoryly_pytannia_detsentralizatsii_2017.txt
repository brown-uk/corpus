У Краматорську відбувся представницький регіональний форум під назвою «Децентралізація: сучасний стан та перспективи розвитку». Серед завдань, які ставили перед собою учасники форуму, — обмін досвідом, визначення наявних проблем та спільний пошук шляхів їх вирішення.

Організаторами форуму виступили Донецька обласна державна адміністрація, Комітет Верховної Ради України з питань державного будівництва, регіональної політики та місцевого самоврядування, Міністерство регіонального розвитку, будівництва та житлово-комунального господарства України. Захід відбувся за підтримки Програми Ради Європи «Децентралізація і територіальна консолідація в Україні».

У форумі взяли участь народні депутати України — члени Комітету, голови профільних підкомітетів, представники центральних органів виконавчої влади, місцевих державних адміністрацій і органів місцевого самоврядування Донецької області та інших регіонів України, представники всеукраїнських асоціацій органів місцевого самоврядування, громадянського суспільства, експертного та наукового середовища й міжнародні партнери.

Державна справа

Відкриваючи форум, голова Донецької облдержадміністрації Павло Жебрівський зазначив, що децентралізація для Донеччини вкрай необхідна і означає набагато більше, ніж для решти територій України. Якщо для інших областей – це поштовх для розвитку, то для Донеччини — це альтернатива федералізації, котру нам нав'язує Росія.

«Дуже приємно, що такий форум проходить на Донеччині вже вдруге. Це значить, що реформа децентралізації є важливою, а для Донецької та Луганської областей – надважливою. Росія пропонує нам статус для окремих територій Донецької та Луганської областей, щоби впарити нам цю ракову пухлину. У відповідь має бути децентралізація з самодостатніми громадами. Наскільки це буде успішно проведено — настільки міцнішими будуть наші аргументи під час перемовин. Україна знає, як навести порядок на власній території. Кажуть, що Краматорськ – це серце Донеччини, але насправді серцем Донецької області залишається Донецьк. Це поранене серце, до якого ми поки не маємо доступу, але він буде. Хочу, щоб сьогодні на форумі ми максимально поділилися досвідом, щоб громади працювали для людей, молодь не хотіла виїжджати за кордон, а робила свою громаду успішною».

Очільник області повідомив, що в Донецькій області створені 9 об'єднаних територіальних громад із 39 запланованих. Серед чинників, що стримують процес децентралізації, він назвав знаходження потенційних ОТГ на лінії розмежування, небажання деяких керівників населених пунктів іти на дострокові вибори, а представників великого бізнесу – поступатися територіями свого впливу.

«Зараз триває процес добровільного об'єднання громад. Але досвід інших країн, які йшли шляхом децентралізації, свідчить, що рано чи пізно добровільний етап має завершитися.

Об'єднання громад адміністративним шляхом — питання часу. Про точні терміни зараз говорити зарано. Але вже очевидно, що громади, які все ще не можуть самостійно домовитися про об'єднання зусиль заради розвитку, втрачають дорогоцінний час і значні ресурси», — на цьому зробив акцент народний депутат України, заступник голови Комітету Верховної Ради України з питань державного будівництва, регіональної політики та місцевого самоврядування Віталій Курило.
