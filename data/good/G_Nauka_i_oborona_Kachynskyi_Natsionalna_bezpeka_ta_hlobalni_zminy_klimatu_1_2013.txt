Нині, уперше із часу появи людини як окремого виду, деякі наслідки антропогенного впливу на біосферу Землі призвели до незворотних перетворень глобального масштабу, а швидкість та інтенсивність цих змін значно відчутніше визначатимуть долю суспільства, ніж геополітичні, політичні чи економічні зміни.

Світова громадськість голосно заговорила про ці гострі проблеми після присудження у 2007 р. Нобелівської премії А. Гору. Ідеться передусім про глобальну зміну клімату. Попри окремі скептичні висловлювання, Міжнародна група експертів зі зміни клімату (Intergovernmental Panel on Climate Change, ІРСС) у 2007 р. дійшла висновку, що саме збільшення викидів парникових газів унаслідок діяльності людини є головною причиною зафіксованих кліматичних змін.

Вважається, що спалення впродовж сотень років нафти, вугілля й газу, нераціональне ведення сільського господарства, розвиток автотранспорту, наявність сміттєзвалищ тощо призвели до викидів в атмосферу неприпустимо великої кількості вуглекислого газу (CO2), метану (CH4) та закису азоту (NO2). Ці парникові гази викликають посилення парникового ефекту.

Від початку спостережень за температурним режимом (з 1850 р.) останні 15 років були зафіксовані як найтепліші. Рівень Світового океану з 1961 р. до 2003 р. у середньому зростав на 1,8 мм щорічно. Починаючи з 2003 р., темпи підвищення рівня океану зросли до 3,1 мм щорічно. За даними Міжнародної групи експертів зі зміни клімату, впродовж XX століття рівень Світового океану сукупно підвищився на 0,17 м.

Окрім того, супутникові дані свідчать, що арктичні льодовики тануть зі швидкістю 2,7% за десятиліття, а танення улітку сягає 7,4%. Зафіксовано посилення та довгостроковість посух у районах тропіків та субтропіків, кількість та інтенсивність повеней і тропічних циклонів.

 Загрози зміни клімату

Якщо раніше дослідники акцентували увагу здебільшого на підвищенні температури, то нині розглядають й інші можливі сценарії, котрі за будь-яких обставин призведуть до суттєвих змін екосистем. Найпомітнішими наслідками змін клімату стане не поступове потепління, а надзвичайні ситуації, які траплятимуться частіше та будуть непередбачуваними й катастрофічними за масштабами.

Зазнають негативних змін і екосистеми. Підвищення температури на 1°C спричиняє зсув природних зон на 160 км, а температура, за прогнозами вчених, може зрости на 3°C. Зникне низка екотопів, особливо тих, які перебувають в екстремальних умовах: арктичних чи антарктичних (стації білого ведмедя, моржів, пінгвінів), альпійських стацій у низьких горах, багатьох пустельних типів, а також біотопів Середземномор'я, тропічних дощових лісів тощо. Усього називають 34 світові гарячі точки.

Підвищення середніх зимових температур призведе до подовження періоду вегетації, а зростання чи скорочення кількості опадів змінить гідротермічні цикли, які визначають розвиток біоценозів. Дедалі рідше бувають низькі екстремальні зимові температури, які стримували поширення багатьох видів бур'янів (у тому числі патогенних), інвазивних видів.

Екосистеми України є складовою глобальної екосистеми. Крім того, нині наша держава входить до першої двадцятки країн світу, які найбільше викидають парникових газів в атмосферу. 15 березня 1999 р. Україна підписала Кіотський протокол, який передбачає певні зобов'язання з боку нашої держави. Умови протоколу виявилися дуже м'якими, оскільки не вимагають зменшення викидів парникових газів, а навіть дозволяють їх збільшити до рівня 1990 р.

Як зазначають екологи, Україна характеризується великим різноманіттям екосистем. Зміни клімату на глобальному рівні можуть по-різному проявитися на регіональному або локальному рівнях, оскільки клімат опосередковано впливає на різні фактори пов'язаних між собою екосистем. Розвиток лісів, степів, боліт тощо навіть одного регіону може відбуватися по-різному. Можлива деградація боліт, у яких при підвищенні температури швидше розкладається органіка, торф, мінералізується азот. Самі болота заростатимуть лісом, а болотні види просто зникнуть.

А от на піщаних дюнах Полісся в разі зміни гідротермічного режиму триватиме подальше опустелювання та збіднення екосистем, бо підвищення температури пришвидшить випаровування вологи з поверхні ґрунту, а вода в нижніх його шарах, не затримуючись, стрімко опускатиметься ще нижче. Це призведе до ксерофітизації, що стимулюватиме поширення посухостійких видів, які витіснять характерні поліські рослини. За умови ксерофітизації почастішають пожежі у хвойних лісах від Полісся до Гірського Криму, що ми й спостерігаємо впродовж останніх десятиліть.

Натомість у степовій зоні зміни клімату пришвидшать інтенсивність розкладу гумусу в мінеральні форми азоту, виникнуть мезофітні та нітрофітні елементи лучних і чагарникових рослин, а ценози розвиватимуться в напрямку лісу; одночасне нарощування промивного режиму знизить уміст гумусу у ґрунтах.

Науковці прогнозують, що до 2050 р. водне дзеркало Азовського моря підніметься на 22 см, тому на півдні України, де близько до поверхні залягають солі, підвищення рівня водного дзеркала, збільшення опадів і підвищення температури можуть викликати підтоплення територій. Підтоплення посилить заболочення та засолення, скоротить площі піщаних дюн, які є оселищем багатьох ендемічних видів. Водночас засолення фізіологічно викличе ефект опустелювання, що негативно позначиться не лише на сільському господарстві, а й на умовах проживання людей.

Безпека людини та суспільства

Зміни клімату вже впливають на безпеку людини, суспільства й держави, а наслідки цих змін на планеті стають дедалі більш непередбачуваними. У серпні 2007 р. невелике село Кастільоне ді Червіа на півночі Італії охопила епідемія. Понад 100 із 2000 постійних мешканців містечка злягли з високою температурою, висипом і сильним болем у кістках і суглобах. Виявилося, що через незвично теплу зиму тропічні кровоссальні комарі розмножилися раніше звичайного і їх популяція різко зросла. Згідно з даними ВООЗ, ця епідемія стала першим європейським спалахом тропічної хвороби, спричиненим змінами клімату.

Очевидно, що глобальне потепління прискорило поширення лихоманки Денге та інших тропічних хвороб, таких як малярія, які переносяться комарами. Річ у тому, що личинки комах досягають зрілості швидше, коли вода, в якій вони ростуть, тепла. Учені помітили зміни в різновидах комарів, а також хвороб, які вони несуть. І це питання більшою мірою стосуватиметься широти й кордонів цих явищ – як у плані збільшення території поширення, так і сезонного фактора.

Через рекордно високу температуру тільки у країнах Західної Європи в серпні 2003 р. загинули близько 70 людей. Наприкінці червня – на початку липня 2012 р. температурні рекорди були встановлені у 28 американських штатах, розташованих на схід від Скелястих гір. Зокрема, в Нортоні (штат Канзас) 28 червня стовпчик термометра піднявся до позначки в 47,8°C. У цей період у США через спеку померли щонайменше 74 людини.

Поки що більшість країн світу мають досить типовий режим зволоження, однак є території, де він помітно порушився. До таких належать насамперед Індія та Південно-Східна Азія. Літній мусон у 2011 р. виявився тривалішим і потужнішим за середньостатистичний. Суми опадів становили 120–180% від норми. Рекордна кількість та інтенсивність дощу призвели до найсильніших за останні 50 років катастрофічних повеней і практично паралізували багато країн регіону.

Поряд із цим величезні території Африки, Середнього Сходу, Центральної Азії, Китаю, Монголії, півдня США та півночі Мексики, низка європейських країн (Франція, Італія, Балканські держави) мали дефіцит опадів. Європа перенесла жорстоку весняну посуху, яку в Англії оцінили як найсильнішу за останні 100 років. Відсутність опадів та спека на півдні США призвели до численних пожеж. Площа, охоплена ними, була класифікована як друга за розміром в історії цього регіону планети.

В екваторіальних широтах Тихого океану на початку 2011 р. тривало явище Ла-Нінья, яке розпочалося ще влітку 2010 р. На початку весни воно завершилось, однак восени з'явилося знову. Зазвичай Ла-Нінья та Ель-Ніньо чергуються. Це лише другий випадок так званого обірваного Ла-Нінья за 60 років спостережень за цими явищами. Уперше це сталося у 2000 р., коли також відбулося зниження середньої річної температури північної півкулі. Після завершення Ла-Нінья у 2001 р. зростання температури тривало.

Фахівці й досі сперечаються з приводу того, якою мірою зміни клімату можуть призвести до сильніших і частіших ураганів, але страхові компанії явно не збираються чекати остаточної відповіді. Сезон ураганів 2004 і 2005 років, включаючи ураган Катріна та рясні опади у Флориді, а також нещодавній ураган Айрін, похитнули цю індустрію. Деякі страхові компанії взяли у штат своїх співробітників кліматологів, щоб вони допомагали передбачити майбутню компенсацію за збитки.

За даними ООН, загальна сума економічних збитків від стихійних лих на земній кулі щорічно становить понад 60 млрд дол. США.

Міжнародна безпека

Зміни клімату почали суттєво позначатися на міжнародних відносинах. Нещодавно парламент Швейцарії схвалив перенесення кордону з Італією, спричинене глобальним потеплінням. Таке рішення було прийняте за підсумками роботи спеціальної комісії, котра складалася з представників обох країн. Нова демаркаційна лінія з'явиться в районі гори Маттерхорн. Кордон між країнами проходить по альпійських льодовиках. У міру танення льоду через збільшення температур лінія кордону «з'їхала» від кількох до 150 метрів.

Згідно з даними Організації економічного співробітництва і розвитку, Альпи в середньому потеплішали утричі, і, за прогнозами, це ще тільки початок. У міру того, як Альпійські льодовики відступають, гірські рослини мігрують угору в гонитві за нижчою температурою. Водночас через те, що сніговий кордон повзе вгору, індустрія зимових видів спорту, яка приваблює від 60 до 80 млн туристів щороку, опинилася під загрозою. Це може завдати значних економічних збитків низці альпійських держав, стати причиною політичних конфліктів.

Ще один наочний приклад – поява нових торговельних маршрутів. У минулому Північно-Західний прохід, який зв'язує Атлантичний і Тихий океани, блокувався льодом упродовж усього року. Останнім часом крижаний покрив став неухильно скорочуватися, і влітку 2007 р. цей маршрут оголосили судноплавним. Північно-Західний прохід є найкоротшим шляхом з Європи в Азію через Канадську Арктику та Росію. Тепер він відкритий по чотири-п'ять місяців щороку, і рух на ньому пожвавлюється. У 2010 р. ним пройшли тільки чотири судна; торік в обох напрямках – 34, зокрема танкери, рефрижератори з рибою і навіть круїзний лайнер.

Крім збагачення групи країн, які отримають більше ресурсів, скресання Арктики матиме й інші стратегічні наслідки. На відміну від Антарктики, відносини довкола якої регулює Антарктичний договір, більшість кордонів Арктики не демарковано. Відкриття морських шляхів уже призвело до міжнародних спорів за права між Росією, Канадою, США та Європейським Союзом. Фахівці вважають, що якщо лід продовжить танути такими темпами, то до кінця століття в Арктиці не залишиться річного крижаного покриву. Інші ж прогнозують, що цей прохід залишиться без льоду вже через 25–50 років, відкриваючи свої шляхи для багатьох країн і компаній.

Скорочення крижаного покриву пов'язують із глобальним потеплінням, яке прогресує швидше, ніж очікувалося.
