<id>A</id>
<author_surname_1>Жупина</author_surname_1>
<author_surname_2>Піддубняк</author_surname_2>
<author_surname_3>Менисенко</author_surname_3>
<author_surname_4>Долина</author_surname_4>
<author_name_1>Анатолій</author_name_1>
<author_name_2>Василь</author_name_2>
<author_name_3>Володимир</author_name_3>
<author_name_4>Валерій</author_name_4>
<title>Редактор з великої літери</title>
<publ_in>Новий день</publ_in>
<url>http://www.newday.kherson.ua/index.php/component/content/article/4-obwestvo/3463-2016-05-26-09-05-41.html</url>
<publ_part></publ_part>
<publ_place>Херсон</publ_place>
<publisher></publisher>
<year>2016</year>
<pages></pages>
<length>276</length>
<alt_orth>0</alt_orth>
<errors></errors>
<comments></comments>
<body>Пішов у засвіти Борис Онуфрійович ПРИЩЕПА, багатолітній головний редактор олешківської міськрайонної газети «Вісник Олешшя».
Херсонщина втратила талановитого журналіста, письменника, публіциста, першого і поки що єдиного лауреата всеукраїнської премії ім. І. Франка у галузі інформаційної діяльності.
Борис Онуфрійович у житті і творчості був справді «важкою людиною». А важкою тому, що ніколи не йшов на компроміс із власною совістю і журналістськими принципами. Таких, незговірливих і «важких», влада (особливо на місцях) ніколи не любила, тероризуючи то «цінними вказівками», то викликами «на килим», то відвертими наклепами. Всяке бувало, але редактор олешківської міськрайонки ніколи і ні перед ким не стояв на колінах!
Згадати хоча б невеличку замітку в тодішній газеті «Шляхом Леніна» «Все чутніше гуркіт чобіт» про криваві події у Литві у переламному 1991-му. У повітрі тоді вже витав сумнозвісний «серпневий путч». Після публікації над Борисом Прищепою і тодішнім редактором Петром Прядкою влаштували компартійне судилище.
«Звучало неприховане звинувачення у зраді не лише інтересів партії, а й Батьківщини», — згадував Борис Онуфрійович.
За захистом честі й гідності автор «крамоли» дійшов до суду — такого «зухвальства» з боку журналістів досі не дозволяв собі в області ніхто!
Навіть після таких «виховних методів» журналіст не зламався, не виїхав світ за очі від своїх «вихователів», бо, казав, «душа моя тут — серед річок, заплав, плавнів, лісу, й змінювати стиль життя, тим більш зраджувати поклику душі, я не хочу…».
Ми свідомо не згадуємо віхи життя нашого товариша. Така була його воля. З приводу цього він казав: «Життя кожної людини — це її життя, це — даруйте за високий штиль — її планета, її хрест (коли говорити про речі «возвишені»), чи, якщо про речі приземлені, — ярмо».
Відверте зізнання і гірка іронія мудрої Людини!
Таким він був і таким запам’ятається — принциповим, мудрим, іронічним. Таким запам’ятається!
</body>
