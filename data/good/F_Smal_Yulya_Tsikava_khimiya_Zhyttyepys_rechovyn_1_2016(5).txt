<id>F</id>
<author_surname>Смаль</author_surname>
<author_name>Юля</author_name>
<title>Цікава хімія. Життєпис речовин</title>
<publ_in></publ_in>
<url></url> 
<publ_part></publ_part>
<publ_place>Львів</publ_place>
<publisher>Видавництво Старого Лева</publisher>
<year>2016</year> 
<pages>66-72</pages> 
<length>325</length>
<alt_orth>0</alt_orth>
<errors></errors>
<comments></comments>
<body> 
Поки що вчені працювали лише з пластмасою як з найпростішим для цієї галузі знань матеріалом, проте в перспективі вони планують розробляти «живий» асфальт, бетон, метал.
Лише уявіть у майбутньому свій двір: тільки десь утворилася тріщинка, а вже мудрий матеріал сам її залікував. Жодних ям, жодних асфальтних котків.
<b><i>Аерогелі — найлегші матеріали у світі</i></b>
Уяви будинок, побудований із майже невагомих блоків. Навіть ти міг би підняти його і переставити з місця на місце. Хоча ні. Легкий будинок — то здобич для вітру. А от якщо потрібно надміцну, наджаростійку піч, скажімо, десь на марсіанській поверхні чи десь посеред марсіанського житлового блоку?
Вчені створили матеріал, майже невагомий, схожий на легкий, наче хмарка, заморожений туман. Дуже міцний і, що казати, стійкий до високих температур. Уявіть, що куб у розмірі, як твоя кімната, не роздавить тендітну ромашку у полі, але сам витримає вагу вантажівки. Спитаєш, навіщо комусь такі матеріали? Ну, плануємо ж ми колись подорожувати в далекий космос, а відтак нам, людям, потрібні надлегкі, надміцні, наджаростійкі полімери, ізолятори для космічних апаратів, станцій тощо.
Основою для аерогелів служить звичайний кремнезем (пісок), оксиди металів, графен. У величезних порожнинах внутрішньої структури аерогелів міститься повітря, а додавання інших компонентів, зокрема й синтетичних полімерів, у структуру кремнезему й робить аерогелі пластичними. А подальшу роботу з аерогелями — цікавою для хімії, фізики, астрономії і будівництва майбутнього.
<b><i>Майбутнє в енергетиці</i></b>
Перегрітий капот автомобіля, ноутбук, на якому «можна смажити яйця», розпечена батарея мобільного — величезна кількість теплової енергії витрачається даремно. Будь-який пристрій сьогодні — від суперточних комп’ютерів до надтонких нанопристроїв — витрачає левову частку енергії для обігрівання навколишнього середовища, а не для роботи. До того ж ця втрата може сягати 2/3 усієї енергії, що використовується для живлення пристрою. І все це відбувається у наш час, час технологій і наукових відкриттів.
Проте уже сьогодні є термогенератори на основі природного матеріалу тетраедриту, який здатний збирати зайву теплову енергію, перетворювати її на електрику і передавати звичайному генератору для подальшого використання. Природний тетраедрит — мінерал <i>Купруму</i> (міді), <i>Стибію</i> (сурми) та <i>Сульфуру</i> (сірки); інколи до складу тетраедриту входить <i>Ферум</i> (залізо). 
</body>
