Специфіка лісового господарства, а саме – велика тривалість виробничого циклу та сезонність проведення низки лісогосподарських робіт і заходів, ставить особливі вимоги до підприємств стосовно структури капіталу, рівня показників ліквідності та платоспроможності, оборотності, забезпеченості матеріально-технічними засобами тощо. Втрата лісогосподарськими підприємствами стабільності та міцності фінансового стану має не тільки економічні наслідки – унеможливлюється своєчасне проведення у повному обсязі необхідних лісогосподарських робіт та заходів, що може призвести до недостатнього освоєння лісосічного фонду, втрати цінної деревини, погіршення товарної і сортиментної структури деревостанів, ослаблення їх екологічних та санітарно-гігієнічних функцій тощо. Отже, моніторинг основних фінансово-економічних показників діяльності лісогосподарських підприємств має дуже важливе значення, оскільки їх низький рівень може привести до відсутності у підприємств засобів для розвитку виробництва, подальшої неплатоспроможності й, зрештою, до банкрутства, а надлишковий буде перешкоджати зростанню, обтяжуючи витрати підприємства зайвими запасами й резервами.

Дослідження рівня фінансових показників підприємств лісозабезпечених регіонів країни, зокрема Новгород-Сіверського Полісся, дозволяють стверджувати про наявність позитивних тенденцій, пов'язаних зі збільшенням вартості майна лісгоспів, обсягів їх виробничого потенціалу, щорічним зростанням обсягів реалізації продукції, фінансових результатів від операційної діяльності. З іншого боку, значними коливаннями між окремими підприємствами (а в певних лісгоспах і за роками) або переважно негативними тенденціями в більшості лісогосподарських підприємств регіону в аналізованому періоді характеризувались динаміка стану основних засобів (рівнів зносу, оновлення, списання), залежність від позичених коштів, обсягів власного обігового капіталу, рівнів ліквідності та платоспроможності (табл. 1), поточної фінансової стійкості, прибутковості та рентабельності реалізованої продукції.

Аналізовані підприємства мають незбалансовані показники обсягів активів за групами ліквідності та пасивів, згрупованими за строками їх погашення. У складі груп ліквідності активів лісогосподарських підприємств Східного Полісся переважно збільшувалися обсяги: найбільш ліквідних активів (у 87,5% підприємств); активів, що реалізуються повільно (у 87,5% підприємств), та активів, що складно реалізуються (у 75% підприємств). Навпаки, зменшувались обсяги активів, що реалізуються швидко (у 62,5% підприємств).

У складі груп пасивів, утворених за ознакою строковості їх оплати, також спостерігалися спільні тенденції. Зростали у більшості підприємств обсяги негайних пасивів (75% підприємств) і постійних пасивів (100%). Короткострокові пасиви (строк погашення до 1 року) були відсутні протягом аналізованого періоду у 37,5% лісогосподарських підприємств, довгострокові пасиви – у 25%, а зростали – у 37,5 і 50% лісогосподарських підприємств.

Отже, беручи до уваги динаміку обсягів груп ліквідності активів і груп пасивів за строками оплати, можна зробити висновок, що на більшості лісогосподарських підприємств регіону домінують тенденції зростання обсягів як груп активів, так і груп пасивів при загальній їх незбалансованості по роках за розмірами в межах самих підприємств.

Аналіз тенденцій змін у стійкості фінансового стану лісогосподарських підприємств у довгостроковій перспективі свідчить здебільшого про погіршення ситуації у 75,0% з них. Дуже складне положення із власним обіговим капіталом і збільшенням обсягів позичання коштів виявлено у 50,0% лісгоспів регіону (табл. 2).

Аналіз тенденцій змін у стані фінансової стійкості лісогосподарських підприємств Східного Полісся за період 2003–2007 рр. дав змогу виявити наступне:
– 75,0% підприємств знизили рівень власної фінансової незалежності в довгостроковій перспективі (на 3,4–19,3% до рівня 2003 року) і лише 25,0% – її підвищили;
– у короткостроковій перспективі лише 50,0% підприємств мали достатній рівень поточної фінансової стійкості, решта – характеризувалися критичним станом при фінансуванні поточної операційної діяльності.

У динаміці відносних показників ефективності діяльності (рентабельності) підприємств регіону загалом переважали позитивні тенденції. Зросли показники: рентабельності активів, рентабельності інвестицій і власного капіталу в 2006–2007 рр. до рівня 2003 року – у 85,7% лісогосподарських підприємств. Однак рентабельність реалізованої продукції зросла наприкінці аналізованого періоду до рівня 2003 року лише у 50% підприємств, а в інших – зменшилася. Динаміка показників рентабельності за роками була нестійкою, в певні роки рентабельність складових майна і реалізації продукції зростала, в інші – зменшувалися. Рівні показників рентабельності, особливо реалізації продукції, протягом аналізованого періоду були низькими у більшості лісогосподарських підприємств регіону (не перевищували 2,7–6,0%).

Проблеми з платоспроможністю, ліквідністю, фінансовою стійкістю, рентабельністю в лісогосподарських підприємствах регіону досліджень мають дві основні причини: недостатність результатів діяльності для збереження прийнятного фінансового стану (низький рівень прибутковості) або нераціональність розпоряджання результатами діяльності (фінансами). Дефіцит грошових коштів або низька платоспроможність лісгоспів призводять до нестачі грошових ресурсів для своєчасного погашення зобов'язань. Індикаторами цього процесу на підприємствах є незадовільні показники ліквідності, прострочена кредиторська заборгованість, наднормативна заборгованість перед бюджетом, персоналом та кредитними установами. Індикатори недостатньої фінансової стійкості лісогосподарських підприємств – зменшення показника фінансової незалежності нижче оптимального рівня (0,7–0,6), від'ємний або нижчий від нормативного рівень значення показника власного обігового капіталу.
