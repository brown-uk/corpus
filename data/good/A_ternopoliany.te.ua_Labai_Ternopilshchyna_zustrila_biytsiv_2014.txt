Додому на рідне Тернопілля із зони АТО повернулися у відпустку близько 60 бійців 24-ї окремої механізованої Залізної бригади імені Данила Галицького.
У середу, 10 вересня, Героїв зустрічали на Театральному майдані Тернополя з хлібом-сіллю та оркестром рідні, друзі і прості тернополяни.
Командир зведеного підрозділу капітан Олександр Ірица вишикував військовослужбовців на центральній площі міста і доповів начальнику Тернопільського гарнізону полковнику Володимиру Катинському про те, що тернополяни легендарного з'єднання прибули додому без втрат.
Зазвучав державний гімн України, після чого усі присутні хвилиною мовчання вшанували тих військовослужбовців, які загинули на Донбасі, виборюючи мир у нашій державі.
— Можу сказати, що зараз в Україні одна з найгарячіших точок у світі. У мене є з чим порівнювати, адже я двічі, свого часу, бував у миротворчих місіях, — зізнався старший сержант Михайло Васильчишин. — Хотів би подякувати тернопільським і львівським волонтерам, які найбільше нам допомагали і привозили вісточку із дому, від батьків. На Донбасі сильно також підтримував морально наш тернопільський священик отець Іван, він сам воїн-афганець.
Варто зазначити, що переважна більшість героїв-тернополян, які повернулися додому — воїни-артилеристи. Раніше вони служили у 11-ій окремій артилерійській бригаді, яка дислокувалася у Тернополі і котру за попередньої влади було скорочено.
Після короткострокової десятиденної відпустки військовослужбовці-тернополяни повернуться у розташування 24-ї яворівської бригади. Чи поїдуть вони знову на Донбас вирішуватиме вище командування.
