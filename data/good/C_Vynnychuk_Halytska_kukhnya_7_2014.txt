<id>C</id>
<author_surname>Винничук</author_surname>
<author_name>Юрій</author_name>
<title>Кавове суфле</title>
<publ_in>Галицька кухня: історія, рецепти та обличчя</publ_in>
<url></url> 
<publ_part></publ_part>
<publ_place>Львів</publ_place>
<publisher>Видавництво Старого Лева</publisher>
<year>2014</year> 
<pages>463</pages> 
<length>116</length>
<alt_orth>0</alt_orth>
<errors></errors>
<comments>діал. братрура</comments>
<body>
10 столових ложок масла кладемо у ринку і розтоплюємо. Додаємо 8 повних ложок борошна і продовжуємо нагрівати суміш, помішуючи дерев'яною ложкою. Через кілька хвилин знімаємо з вогню, додаємо трохи холодного молока і пучку солі. Все це розмішуємо, доки суміш загусне, а тоді ринку знову ставимо на 2 хвилини на вогонь. Потім додаємо ложку кавового екстракту (або розчину кави у необхідній пропорції) і шість ложок цукрової пудри. Беремо п'ять яєць, відділяємо білки від жовтків. Жовтки додаємо до раніше приготованої суміші і добре збиваємо. Окремо збиваємо білки і обережно додаємо до всієї суміші. Маслом намащуємо форму чи кілька невеликих форм і, наповнивши їх до половини сумішшю, ставимо у достатньо гарячу братруру. До столу подаємо відразу ж після приготування.

