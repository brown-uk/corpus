Відтиск печатки як обов'язковий реквізит ділової документації та основний «підсилювач її законності» – безумовно, пережиток минулого, який перейшов нам у спадщину від радянського бачення діловодства.

Мокра печатка – пережиток минулого?

Чомусь в Україні склалося таке бачення, що документи з печатками (чи завірені печатками їх копії) мають більшу вагу, ніж підписані особою особисто. Така тенденція дивує, якщо врахувати, що для світового бізнесу усталеною є практика здійснення комерційної діяльності, укладення договорів тощо без використання кліше і, як показує закордонний досвід, відсутність мокрих печаток на офіційно-ділових актах абсолютно не применшує їх значущості й суттєво не впливає на законність у сфері господарювання.

Менше бюрократії

2014 року український законодавець здійснив поступ у сторону спрощення бюрократичної системи діловодства, скасувавши обов'язковість відтиску печатки на офіційних документах. Однак такі дії, замість покращення, породили цілу низку колізій у законодавстві, оскільки велика кількість законів прямо суперечила прийнятому і передбачала відтиск кліше як обов'язковий реквізит документів. Наприклад, вимога обов'язкової наявності печатки на актах встановлювалась галузевим законодавством у банківській чи податковій сфері, при подачі документів у органи державної влади тощо. Тому необов'язковість печатки була скоріше удаваною і суб'єкти господарювання змушені були виготовляти кліше, попри існування в законодавстві формулювання «скріплений печаткою за наявності».

Буде покарання?

Набрання чинності Законом України від 23.03.2017 № 1982-VIII «Про внесення змін до деяких законодавчих актів України щодо використання печаток юридичними особами та фізичними особами-підприємцями» – позитив тому що подолано чимало колізій, породжених попереднім законом. Тепер право суб'єктів підприємницької діяльності на невикористання печатки гарантоване існуванням в Кодексі України про адміністративні правопорушення статті 16624. Відповідно до положення – посадова особа органу державної влади або органу місцевого самоврядування за наявності на документі печатки або відмови прийняти документ без печатки у суб'єкта господарювання – карається.

Нові можливості

Ще одним позитивним аспектом скасування відтиску печатки як обов'язкового реквізиту документа суб'єкта господарювання є спрощення процедур при здійсненні зовнішньоекономічної діяльності: на Заході давно відмовились від печаток. А тому укладення зовнішньоекономічних контрактів до прийняття закону ускладнювалось тим фактом, що українські чиновники часто «гальмували» такі угоди через відсутність печаток, а товар нерезидентів простоював на митних кордонах через відсутність відтисків штампів на супровідних документах.

Є бонус і для суб'єктів господарювання, які здійснюють свою діяльність на внутрішньому ринку: економія в кількасот гривень на виготовленні кліше, а також полегшення в судових спорах, адже тепер відсутність мокрого відбитка на документі не є підставою для його недійсності.

Офіційна документація

Загалом скасування обов'язковості печатки є позитивним фактом для українського бізнесу. Чи вплине це на правила ведення офіційної документації? Суттєво, мабуть, ні. Обов'язкові переліки документів залишаються незмінними, порядки подання цих документів – також. Відсутність кліше спростило практичну сторону діяльності суб'єкта господарювання, який не «зв'язаний» тепер у своїй діяльності цим радянським пережитком (адже ж печатки теж губляться, втрачаються, їх викрадають і підробляють).

Однак прийняття цього акту Верховною Радою України навряд призведе до стрімких і радикальних змін в діловому світі. Концепція «бачу печатку – вірю» глибоко засіла у свідомості сучасних підприємців і найімовірніше останні й надалі використовуватимуть кліше на своїх документах. Хоча, з іншої сторони, з моменту, коли мокрі відтиски вже не є свідченням безумовної дійсності документа, суб'єкти господарювання шукатимуть нові шляхи підстраховки, ретельніше перевірятимуть контрагентів, що теж позитивно вплине на розвиток національного бізнесу, плюс це дасть істотний поштовх розвитку електронного документообігу в Україні.

Загалом приклади відмови від мокрих відтисків є звичною практикою у діловому світі. Наприклад, за законодавством Кіпру підпис будь-якої уповноваженої компанією особи прирівнюється за юридичною силою до відтиску печатки. Знаковим є також досвід США, де у сфері договірного права немає обов'язку наявності відтисків штампів, і попри це бізнес у США один із найпотужніше розвинутих у світі.
