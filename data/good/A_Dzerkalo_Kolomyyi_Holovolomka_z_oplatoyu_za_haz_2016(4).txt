<id>A</id>
<author_surname></author_surname>
<author_name></author_name>
<title>Головоломка з оплатою за газ: як коломиянам розібратися в квитанціях</title>
<publ_in>Дзеркало Коломиї</publ_in>
<url>https://dzerkalo.media/golovolomka-z-oplatoyu-za-gaz-yak-kolomiyanam-rozibratisya-v-kvitantsiyah/</url>
<publ_part></publ_part>
<publ_place>Коломия</publ_place>
<publisher></publisher>
<year>2016</year>
<pages></pages>
<length>269</length>
<alt_orth>0</alt_orth>
<errors>наступним чином - так</errors>
<comments></comments>
<body><b>Піти до газового господарства для з’ясування правильності нарахованих сум за спожитий газ – це означає приректи себе на колосальну витрату часу й нервів. Люди вичікують у чергах по півдня, ковтаючи пігулки від тиску. У коридорах стоїть запах валідолу. Клієнти махають квитанціями перед носом у також знервованих працівників відділення, цікавляться, звідкіля виникли у них захмарні суми боргу (у когось 300, а в декого й 3 тисячі гривень).</b>
Тривожаться споживачі газу також питанням невикористаних субсидій: чи справді держава їх забиратиме.
Журналісти «Дзеркала Коломиї» спробували розібратися в ситуації, що склалася довкола газооплатної головоломки. Однак, навіть нам довелося понервувати. Ніхто з працівників господарства не бажав узяти на себе відповідальність, щоби елементарно й доступно розтлумачити проблему, яка виникла. Мовляв, начальство їхнє в Івано-Франківську, отож, звертайтеся туди. А ми, мовляв, повноважень таких не маємо…
Врешті-таки вдалося зв’язатися з керівником коломийського відділення газового господарства <b>Василем Сапіжаком</b> й поспілкуватися, щоправда, у телефонному режимі.
Нас передусім цікавить, чому у багатьох споживачів, які мають субсидії, зникла з рахунків переплата. Держава повернула до бюджету невикористані субсидії.
<b>Розрахунок невикористаної субсидії визначається наступним чином: від суми, нарахованої за опалювальний сезон субсидії, віднімається вартість уже спожитого газу та вартість 100 кубів – 687,90 гривень.
Тобто, ця сума залишається на рахунку одержувача, а решта невикористаної субсидії повертається державі.</b>
Іншими словами, з того, що ви зекономили, вам «дарується» сто кубів, а за решту треба платити.
Аби не виникало непорозумінь щодо нарахованих вам сум, пояснює Василь Сапіжак, ви мусите до 5-го числа кожного місяця подавати покази свого лічильника.
Не обов’язково вистоювати в чергах, досить зателефонувати за номером <b>(0342)591104</b>.
За цим самим номером можна з’ясувати будь-які спірні питання щодо оплати за газові послуги, у тому числі щодо використання субсидій.
</body>