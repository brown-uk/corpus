50% опитаних громадян України не підтримують надання Донбасу особливого статусу, підтримують таку ідею 22,7% опитаних

Про це свідчать результати опитування Центру імені Разумкова, передає depo.ua.

Крім того, 50,6% опитаних не підтримують проведення виборів на окупованих територіях Донбасу до взяття їх під контроль українською владою, підтримують таку ідею 23,9%.

Також громадяни України частіше не підтримують (38,5%), ніж підтримують (34%) амністію для всіх учасників сепаратистських рухів, які не вчинили тяжких злочинів.

42,1% громадян підтримують припинення будь-яких економічних зв'язків між Україною та територіями «ДНР» і «ЛНР» (включаючи соціальні виплати, постачання енергоресурсів, закупівлю вугілля тощо) до повного встановлення Україною контролю над цими територіями, не підтримують – 36%.

Пропозицію на законодавчому рівні визнати окупацію тимчасово окупованих територій Донецької та Луганської областей та ізоляції цих територій до встановлення офіційного контролю над цими територіями з боку України підтримують 42,9% респондентів, проти цього виступають 31,4%.

44,2% опитаних виступають за те, щоб питання про статус тимчасово окупованих територій Донецької та Луганської областей винести на всеукраїнський референдум (проти – 32,8%).

Загалом, обираючи між трьома стратегіями дій української влади стосовно тимчасово окупованих територій Донецької та Луганської областей, найчастіше громадяни України підтримують стратегію, що передбачає офіційне визнання окупації цих територій та їх ізоляцію до встановлення офіційного контролю над цими територіями з боку України – такі дії влади підтримали б 30,1% опитаних.

21,1% респондентів підтримали б надання цим територіям особливого статусу, амністію для учасників сепаратистських рухів, які не скоїли тяжких злочинів, та проведення виборів до встановлення офіційного контролю над цими територіями з боку України, 18,6% – продовження АТО до повного відновлення контролю України над зайнятими сепаратистами територіями.

Відносна більшість опитаних (39,1%) негативно оцінюють поточні результати Мінських домовленостей щодо ситуації на Донбасі. Частка тих, хто оцінює ці результати позитивно, складає 11,9%, а частка тих, хто оцінює ці результати нейтрально – 21,1%.
