Вивчення пограниччя в наш час потребує комплексного аналізу в історичному, культурологічному, етнопсихологічному, літературознавчому та фольклористичному аспектах функціонування цілої системи різнонаціональних культурних традицій, яка постійно змінюється під впливом сучасних трансформаційних процесів. Результати таких досліджень є важливими для формування культурної політики добросусідства й толерантності національних спільнот в етнічному розмаїтті сучасного світу.

Дослідження порубіжних територій сьогодні стало одним з найактуальніших питань не лише в сучасній славістичній фольклористиці України. Поняття етнокультурного та фольклорного пограниччя є об'єктом порівняльного аналізу у фольклористиці та етнології, лінгвістиці та літературознавстві, історії та соціології багатьох як слов'янських (переважно України, Польщі, Чехії, Словаччини, Білорусі та Росії), так і неслов'янських країн (Угорщини, Румунії, Німеччини, Франції та Іспанії). Підвищена увага до пограниччя в деяких регіонах зумовлена культурною політикою ведення міждержавного діалогу. Ареал порубіжжя став об'єктом багатьох спільних міждержавних проектів (наприклад, єврорегіон «Буг») та наукової співпраці Академій наук різних країн Європи, зокрема Польщі, Литви, України, Словаччини, Угорщини, Росії, Білорусі та Латвії, учасниками якої водночас є дві або три сторони. Вивченням згаданої проблеми також займаються народознавчі та культурні товариства, як-от Польське народознавче товариство у Вроцлаві. У багатьох регіонах пограниччя здійснено різноманітні польові дослідження, отримані матеріали опубліковано, узагальнено, а конференції подібної тематики стали традиційними.

І це не випадково, адже наше сьогодення характеризується гострими етнічними конфліктами в усіх куточках планети, масштабними міграційними процесами, економічними, культурними, психологічними та іншими негараздами, пов'язаними з проживанням представників різних народів і національностей на спільних територіях. Тому вивчення земель, де впродовж століть спонтанно (і не спонтанно) формувалися регіони спільного проживання різнонаціональних спільнот, може стати в пригоді під час вирішення багатьох теоретичних і практичних проблем.

Фольклорне пограниччя в Європі розглядають з наукових позицій у різних контекстах, зокрема слов'янських, з урахуванням комплексного міждисциплінарного підходу, що передбачає цілі блоки питань – етнополітичних, мовно-культурних, національно-ідентифікаційних, історичних, географічних, конфесійних та багатьох інших. Не останню роль тут відіграють фольклорні дослідження, зокрема порівняльні, що мають давню традицію і сприяють кращому розумінню процесів, які відбуваються на прикордонних землях.

Фольклорна взаємодія виявляється на матеріалі різних жанрів  – пісень, народної прози, вірувань, обрядів тощо. Із цих питань цікавий і багатоплановий матеріал зібрали вчені з різних країн, які на його основі пропонують власні теоретичні узагальнення, терміни, визначення тощо. З огляду на це, нового теоретичного осмислення потребує як власне термінологія, так і підходи й методи дослідження пограниччя, засоби їхньої уніфікації у світовій науці.

Сучасна фольклористика по-новому висвітлює різнобічні аспекти функціонування фольклорної культури національних спільнот у контексті питань культурної автономії та інтеграції в європейський простір. Тому нових рис набуває і вивчення фольклору національних меншин та міжетнічних зв'язків майже в усіх країнах Центрально-Східної Європи. На перспективності таких досліджень наголошують українські дослідники. Нові тенденції простежуються й у вивченні міжкультурних взаємин України із сусідніми державами – на рівні етнофольклорного порубіжжя. У зв'язку із цим актуальною є проблема самоідентифікації національних меншин, зокрема поляків в Україні та українців у Польщі. Особливу увагу останнім часом приділяють висвітленню питань національної ідентичності, самосвідомості, збереження й захисту національних культур, взаємної толерантності й недопущення міжнаціональних конфліктів, визначення місця національностей в сучасній Європі, міжетнічних процесів, що відбуваються на пограничних територіях.

Для сучасних дослідників українсько-польського порубіжжя, безперечно, істотне значення має європейський досвід вивчення проблем ідентичності, запроваджений у Західній Європі ще на початку 1980-х років як в етнологічних, так і у філософських та соціологічних розвідках – від власне визначення термінів «ідентичність» та «пограниччя» до низки праць про етнічні процеси на рівні регіональної та національної специфіки етнокультурних традицій окремих регіонів (Бретань, Басконія, Ельзас – Франція) та узагальнених розвідок відомого французького етнолога Жана Кюїзеньє, окремі з яких цього року вперше були опубліковані українською мовою («Етнологія Європи» та «Етнологія Франції», остання у співавторстві з Мартін Сегален).

Жан Кюїзеньє – один з перших західноєвропейських дослідників, хто звернув увагу на етнічні процеси в пограничних регіонах, національну специфіку та міжкультурні взаємини різних народів, зокрема й в Україні. Тому його теоретичні висновки та практичний досвід польових досліджень, у тому числі на румунсько-українському пограниччі, варто врахувати як українським, так і польським дослідникам.

Ще в 1999 році за підтримки ЮНЕСКО в Будапешті було створено Інститут європейських досліджень (директор  – М. Гоппал), діяльність якого зосереджена на проблемах самоідентифікації, документації, екології, а також популяризації традиційної європейської культури. Інститут ставить за мету збільшити обсяги міжнародної кооперації та взаємообміну знаннями, стимулювати ширше визнання урядом цінностей традиційної культури, підвищувати професіоналізм у галузях, пов'язаних з традиційною культурою, покращувати якість життя завдяки глибшому усвідомленню самоідентифікації, сприяти вихованню взаємоповаги між етнічними групами й народами.

На жаль, у Польщі Інститут дослідження національних спільнот із самостійної установи ПАН у Познані було реорганізовано і передано до складу Інституту славістики ПАН як відділ, очолюваний професором Войцехом Бурштою. Мовні ж процеси на пограниччі вивчають відомі польські мовознавці, серед яких особливе місце належить професору Янушу Рігеру.

Порубіжжя стало надзвичайно важливим простором не лише взаєморозуміння, але й взаємовпливу традицій, переходу їх до іншого мовного середовища, де культури, зокрема фольклор, різних народів взаємодіяли, взаємозбагачувалися і навіть синтезувалися. Проживання в різноетнічному середовищі вже саме по собі забезпечує нове розуміння інших культур, мов та релігій, що дозволяє їм безконфліктно співіснувати.

Так, польові дослідження як українських, так і польських учених, проведені впродовж останніх років, дозволяють вести мову про типологію певних жанрів, зокрема про українські та польські балади. Водночас увагу науковців привертає такий жанр, як колядка, функціонування якого саме на українсько-польському пограниччі вивчали Є. Бартмінський та Г. Капелусь.

Актуальним також залишається дослідження низки текстів, які можуть побутувати одночасно двома чи трьома мовами, що є типовим явищем для порубіжжя. Саме цю тенденцію відомий польський славіст, професор Берлінського університету Олександр Брюкнер, доля якого була пов'язана з Тернопільщиною, детально проаналізував у серії статей «Польсько-українські пісні», що були опубліковані ще на початку XX ст. Більшість дослідників не визнавали такі зразки фольклору, вважаючи їх менш вартісними за естетичними критеріями. Прикметно, що ця тенденція й нині характерна для українсько-польських прикордонних теренів, а також трапляється в місцях компактного та змішаного проживання поляків в Україні. Декілька нових зразків нам вдалося записати від Ярослави Павлюк з Любара на Житомирщині.

Можна виділити особливий тип людей пограниччя з їхнім місцевим менталітетом як певних носіїв різних етнічних фольклорних традицій, до яких варто зарахувати і саму Я. Павлюк. Не випадково спеціальне дослідження на цю тему здійснила польський етнолог Анна Шифер у книзі «Ludzie pogranicza». Родом з Бродів Львівської області, Я. Павлюк уособлює культурні традиції двох народів  – українського та польського. Звичаї польсько-української родини, з якої вона походить, засвідчують її подвійну самоідентифікацію – вона  пише вірші двома мовами, які обидві є для неї рідними.

Я. Павлюк, певний час проживаючи на Закарпатті, засвоїла там ще й угорські та німецькі народні пісні, які також увійшли до її репертуару. Таких людей можна знайти чимало, як в Україні, так і в Польщі. Поєднання в їхніх родинах кількох уснопоетичних традицій вказує на різноманіття народної культури. Своєрідним пограничним острівцем збереження польського фольклору в Україні можна назвати с. Пулемець Любомльського району Волинської області, де фольклорним експедиціям Інституту мистецтвознавства, фольклористики та етнології ім.  М.  Т.  Рильського НАН України (далі – ІМФЕ ім. М. Т. Рильського) вдалося записати ще в 1971 році кілька надзвичайно рідкісних старовинних народних балад. Можливо, деякі з них міг чути та відтворювати у своїх поетичних образах А. Міцкевич, адже с. Пулемець розташоване на українсько-польсько-білоруському пограниччі в краю казкових озер та фантастичної природи.

Сьогодні польські народні балади побутують у цьому селі в українському мовному середовищі, оскільки більшість його жителів  – це представники саме українського етносу. Характерно, що типові для зазначеного середовища виконавці балад, скажімо, Марія Берко чи Катерина Лошак, виконуючи їх польською мовою, самі підкреслюють давність цих творів, що збереглися в місцевих фольклорних традиціях як своєрідні реліктові явища.
