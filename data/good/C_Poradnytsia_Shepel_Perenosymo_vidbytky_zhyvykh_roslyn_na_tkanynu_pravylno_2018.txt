Підготуйте листочки, відбитки яких хочете отримати. Для першого разу краще взяти листки, які не підведуть і точно залишать відбитки. Це каштан, полуниця, суниця, малина, півонія, горіх, дуб, клен, береза тощо. Також потрібен відріз світлої натуральної тканини (бавовна, льон, шовк, вовна); пергаментний папір – він не вбирає в себе багато соку рослин, тому відбиток виходить більш чітким і яскравим; широкий молоток. Для роботи знайдіть ідеально рівну поверхню, можна скористатися фанерою.

А далі все дуже просто: зриваєте рослину, одразу накладаєте її на тканину, покриваєте пергаментним папером і постукуєте по ньому молотком. Перед роботою рослину слід обов'язково розправити і ніби притиснути пергаментним папером. Молотком потрібно бити доволі сильно, щоб сік рослини буквально в'ївся в тканину. Товсті стебла деяких рослин потрібно відбивати злегка, оскільки в них дуже багато вологи й мало барвників, вони можуть розпливатися. Краще переносити на тканину свіжозірвану рослину, оскільки згодом листочки починають скручуватися, і їх не завжди виходить добре розправити, а також рослина в'яне й дає мало соку. Підніміть акуратно пергамент і подивіться, які частини погано відбилися. Коли сік рослин підсохне, відпрасуйте тканину не гарячою праскою. Це допоможе закріпити малюнок. Після прання тканини відбитки рослин показують різні результати – одні зовсім не змінюють колір, інші – трохи тьмяніють, але все одно їх добре видно. Тому експериментуйте з різними матеріалами і рослинами.
