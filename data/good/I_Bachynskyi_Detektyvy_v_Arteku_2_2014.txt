<id>I</id>
<author_surname>Бачинський</author_surname>
<author_name>Андрій</author_name>
<title>Детективи в Артеку</title>
<publ_in></publ_in>
<url></url> 
<publ_part></publ_part>
<publ_place>Львів</publ_place>
<publisher>Видавництво Старого Лева</publisher>
<year>2014</year> 
<pages>174-179</pages> 
<length>830</length>
<alt_orth>0</alt_orth>
<errors>незважаючи на — попри</errors>
<comments></comments>
<body>
Він схопив Сашка й Сергія за руки, різко поставив їх на ноги й вигукнув до Оленки:
— Гей, мала! Вставай хутчіш! Пізно плакати. Вважайте, що вам пощастило, — на святій землі смерть приймете, під стінами давнього монастиря. Може, й помолитися перед смертю встигнете.
Оленка не підводилася й сиділа, затулившись руками. Бандит підійшов і підняв їй підборіддя носком чобота. Вона відсахнулася, побачивши перед обличчям брудну підошву, але не підвелася. Бандит замахнувся ногою, збираючись вдарити її й примусити встати, та Сергій вивернувся й штовхнув його. Чобіт, замість Оленчиної голови, з усієї сили врізався в каменюку біля неї. Той аж присів від болю й схопився за ногу. Сашко із Сергієм підхопили Оленку під руки й потягли на стежку. Та не зробили вони й кількох кроків, як шлях їм заступила... величезна німецька вівчарка.
<b>Розділ 7
ПОРЯТУНОК</b>
Антон вихопився на рівну асфальтовану доріжку у парку санаторію, позривав з ніг саморобні постоли з лопуха, які дорогою вже двічі стиралися, і впевнено побіг до санаторію.
Хлопець забіг до найближчого корпусу й одразу ж натрапив на охоронця, що солодко дрімав у будці біля входу. Сонний чолов’яга довго не міг утямити, що цьому захеканому хлопчакові треба. Спочатку він намагався прогнати Антона геть, але той опирався й благав про допомогу. На галас у фойє прибігли прибиральниця й адміністратор. Антонові якось вдалося втлумачити їм, що сталося. Прибиральниця схопилася руками за голову й заголосила, а адміністратор побіг телефонувати до міліції та управління Міністерства з надзвичайних ситуацій. Охоронець, який врешті усвідомив серйозність ситуації, по рації викликав допомогу з центрального поста охорони санаторію. За п’ятнадцять хвилин у кабінеті адміністратора зібралася оперативна нарада. Адміністратор уже дізнався, що вчора увечері зникло четверо дітей. Опівночі охоронці знайшли на березі біля Пушкінського грота їхній одяг. Очевидно, діти вирішили розважитися й поплавати у морі. Але в нічній темряві могли втратити орієнтацію й потонути. По тривозі було піднято управління МНС, а за півгодини до табору прибули пошуковий вертоліт і водолази. За допомогою рятувального човна й вертольота до ранку вели пошуки вздовж узбережжя, але марно. Зранку роботу розпочали водолази.
З’ясувавши, що діти не потонули, проте все ще перебувають у небезпеці, еменесники на вертольоті обстежили схили Аю-Дагу. Але робити це треба було обережно, щоб не сполохати контрабандистів.
Поки в «Артеку» розробляли пошуковий авіамаршрут, у Партеніті на спільній нараді було вирішено не гаяти часу й вирушати на порятунок дітей пішки. У санаторій привезли кінолога зі собакою. Професіонали довірили шукати дорогу до печери вченому псу, адже Антон на зворотному шляху міг і заплутатися у гірських стежках.
Хлопцеві взагалі пропонували залишитися, проте він наполягав, що теж повинен іти, оскільки бачив злочинців й одразу зможе їх упізнати.
Вівчарка обнюхала Антона, відтак ткнулася носом у стежку і подріботіла вперед. За нею вирушила оперативна група з чотирьох озброєних спецпризначенців у бронежилетах, Антона, взутого у кросівки адміністратора, та двох охоронців санаторію.
Біля одного з перехресть вівчарка зупинилася, напружилася й підвела вуха, потім зірвалася з місця й за мить щезла за поворотом. Бійці помчали за нею. Антон і охоронці намагалися не відставати. Згідно з покажчиком біля стежки вони бігли до давнього монастиря у бухті Панаїр. Хлопцеві здалося, що собака загубив дорогу, адже Антон не бачив монастиря, коли біг від печери до санаторію.
Раптом здалеку пролунало грізне гарчання. Хлопець побачив спецпризначенців, що залягли за пагорбом з автоматами напоготові. Антон пришвидшив крок, але один із охоронців зупинив його. Тим часом другий охоронець, перекинувшись кількома словами з бійцями, уже викликав когось по рації.
Антон таки кинувся вперед, незважаючи на заборону. Зупинившись на пагорбі позаду бійців, він побачив унизу вівчарку, що стояла лапами на грудях сивого. Той лежав на землі, розкинувши руки, й стогнав. А поруч, притулившись одне до одного, стояли перелякані Оленка, Сашко й Сергій. Спецпризначенець стримав Антона, який хотів уже майнути до товаришів:
— Злочинців було двоє?
Хлопець ствердно кивнув. Боєць пригнувся і помчав до дітей. Підбігши, звалив їх на землю і прикрив собою.
— Не бійтеся, я свій. Де другий?!
Сергій витягнув руку з-під важкого бронежилета, показав на море:
— Десь там, хана йому, розбився. Тільки цей залишився. Один.
На обличчя бандита скрапувала слина з собачого язика, але той боявся поворухнутися, бо кожен найменший порух викликав люте гарчання. Спецпризначенець подав знак своїм, ті збігли на галявину й закували сивого в кайданки. Антон помчав до товаришів.
Охоронець повідомив, що вертоліт МНС приземлився на галявині Ай-Констант і чекає на них там. Двоє з вівчаркою рушили на пошуки загиблого, а ще двоє поставили на ноги очманілого бандита й повели під дулом автомата до вертольота. Сивий ледь плентався, мов п’яний, і щось бурмотів собі під ніс.
На галявині біля вертольота, повернувшись лицем до моря й склавши руки на грудях, стояв огрядний чоловік у тільнику й молився.
Діти ледь пересували ноги, та, побачивши чоловіка, одразу пожвавішали й з криком: «Дядько Леве!» побігли до нього.
Чоловік рвучко обернувся. Напружене обличчя розпливлося в посмішці, він розкинув руки й радо обійняв четвірку горе-скарбошукачів.
До табору вони потрапили не одразу. Спочатку вертоліт доправив їх у Партеніт, де їх нагодували й одягли. Потім на міліцейському катері відвезли до бухти, де був пришвартований баркас контрабандистів. Група криміналістів-експертів спустилася в печеру й почала дослідження. Туди ж надійшло повідомлення, що в Сімферополі під час зустрічі з кур’єром затримали третього. 
</body>
