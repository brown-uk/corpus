<id>A</id>
<author_surname></author_surname>
<author_name></author_name>
<title>Тернополянин варить шоколад, що не шкодить фігурі</title>
<publ_in>Тернополяни</publ_in>
<url>http://ternopoliany.te.ua/zhittya/3341-ternopolianyn-varyt-shokolad-shcho-ne-shkodyt-fihuri</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>305</length>
<alt_orth>0</alt_orth>
<errors></errors>
<comments></comments>
<body>
Тернополянин Костянтин Валігура цікавиться правильним харчуванням. Це спонукає його знаходити альтернативу шкідливим продуктам із магазинів. Так, до прикладу, цукор він замінив медом, стевією та іншими природними замінниками. А ще навчився варити домашній шоколад, який за смаком не поступається магазинним плиткам.
Компоненти – з Інтернет-магазинів
Щоб приготувати шоколад, потрібно три основних компоненти: какао масло, какао порошок і мед замість цукру. Це допоможе зробити шоколад натуральнішим. Можна використовувати й інші замінники цукру – кленовий сироп, сироп агави, стевію. «Ми знаємо, що чорний шоколад – дуже корисний. Але крім добрих складників він містить ще цукор і консерванти, які не дуже добре впливають на наше здоров’я. Приготувавши шоколад в домашніх умовах ми залишаємо лише корисні елементи» - розповідає Костянтин Валігура.
Усі компоненти продаються в Україні. Хлопець замовляє їх з Інтернет-магазинів. Такий шоколад буде трішки дорожчим, ніж плитки з магазину, якщо всі компоненти брати гарної якості.
Пікантності додають спеції
Різні сорти є какао порошку, різний мед – кожен з цих компонентів впливатиме на смак кінцевого продукту. «Для підсилення смакових ноток використовую різні натуральні спеції. Палички ванілі, кардамон, гвоздику, імбир, і навіть перець чилі можна додавати. Ну і, звісно, родзинки, сухофрукти, горіхи - каже Костянтин. - Шоколад покращує настрій і є калорійним. Але якщо ми варимо домашній шоколад без цукру, у ньому вже менше калорій. А якщо ми ще їмо його в першій половині дня – то шкоди для фігури не буде. Тим паче, усі спеції, які я згадував, містять афродизіаки. Відтак, шоколад буде покращувати настрій, бадьорити, і ми швидко спалимо ці калорії».
Готувати – швидко і легко
Шоколад Костянтин готує на водяній бані. Спочатку розтоплюється какао-масло, воно тане при температурі 37 градусів. Його краще дрібно порізати на стружку. Так розтане швидше. Після цього до нього додаємо какао і перемішуємо. Добре перемішали – час додати мед і спеції. Шоколад готовий. Його можна розлити у форми і додати горіхи і фрукти за смаком. Застигає шоколад у холодильнику 40 хвилин.
</body>