Проаналізовано три основні проблеми діагностики психічного розвитку людини: способи поєднання в дослідженнях реального і потенційного рівнів розвитку, недоліки організаційних методів дослідження, методологічні труднощі обстеження осіб різного віку. З'ясовано незбалансованість досліджень у бік переважання діагностики реального рівня розвитку. Виявлено труднощі в обстеженні, пов'язані з хронологічним віком людини.

Ключові слова: реальний і потенційний рівень розвитку, організаційні методи, труднощі досліджень.

Актуальність. Проблема методу – початок і основа, альфа і омега всієї історії культурного розвитку дитини. Ці слова належать класикові психологічної науки Л. Виготському. Саме він в останні роки свого життя (1932–1934) першим сформулював питання діагностики розвитку, підкреслюючи, що йдеться про можливість поставити діагноз психічного розвитку, а не стану. Попри те, що ці ідеї висловлено ще в першій половині XX ст., дотепер у психологічних дослідженнях здебільшого розглядають діагностику лише реального рівня розвитку й практично не вивчають потенційного рівня. Це пов'язано з низкою проблем.

Мета дослідження – висвітлити проблеми, які виникають у процесі діагностики психічного розвитку людини.

Аналіз останніх публікацій та основний матеріал. Ще у 30-х роках XX ст. Л. Виготський сформулював два головні завдання діагностики розвитку дитини. Перше – з'ясувати реальний (або актуальний) рівень розвитку, друге – потенційний.

Визначаючи реальний рівень розвитку, дослідник фіксує те, що дозріло. Таку діагностику називають симптоматичною, вона спирається тільки на зовнішні ознаки вже сформованого. Потреба таких досліджень зумовлена тим, що людина розвивається нерівномірно в часі, і її хронологічний (паспортний) вік рідко збігається з психологічним. З'ясувати реальний рівень розвитку людини – важливе завдання психологічної практики, особливо якщо йдеться про психологічну норму. Для цього використовують набори тестових завдань, стандартизованих за віком. Особливої популярності тестова процедура набула в дослідженні інтелекту.

Перші тести на визначення рівня інтелекту розробили А. Біне і Т. Симон у Парижі 1905 року на замовлення міністерства освіти Франції. Їх створювали, щоб виявити дітей, які через відповідні розумові вади неспроможні навчатися у звичайних школах. Напрацьований матеріал А. Біне та його співробітники використали у психологічних етюдах «Сучасні ідеї про дітей» і «Вимірювання інтелекту в дітей». Саме вони започаткували масове тестування розумового розвитку дітей і наштовхнули автора на ідею про відмінність між розумовим та хронологічним віком дитини.

У 1916 році Л. Термен стандартизував тести Біне, на основі обстеження американських дітей, і створив новий варіант для вимірювання розумових здібностей, а також ввів поняття коефіцієнта інтелекту, намагаючись обґрунтувати положення про його сталість упродовж усього життя. Згодом американський психолог, педагог і лікар А. Гезелл розробив систему діагностики психічного розвитку дітей і молоді (від народження до 16 років), яка базувалася на систематичних порівняльних дослідженнях норми і патології.

За допомогою методу тестів у віковій психології проведено дуже багато діагностичних досліджень, однак їх постійно критикують. Насамперед за те, що в них представлено усереднену абстрактну дитину, характерну для більшої частини популяції відповідного віку. Крім того, IQ-тести спрямовані суто на кількісну, а не якісну оцінку інтелектуальних можливостей людини. Через зосередження уваги на результаті, а не на процесі інтелектуальних дій, тести не дають змоги виявити якісні новоутворення психіки людини. Проте саме ці якісні новоутворення – центральні й часткові – характеризують структуру віку, визначаючи головний напрям психічного розвитку цього періоду.

Отже, IQ-тести виявляють, як відбувався психічний розвиток у минулому, і практично нічого не свідчать про потенційні можливості особи. Л. Виготський, наголошуючи на нерівномірності й гетерохронності психічного розвитку, звертає увагу на те, що справжня діагностика розвитку має охоплювати не лише кінцевий результат, а й процес. Ідеться про визначення процесів і функцій психіки, які перебувають у стані дозрівання, тобто в зоні найближчого розвитку. Діагностування проводять так. Дітям пропонують завдання такої складності, щоб вони могли розв'язати їх лише після підказки дорослих: або показують їм, як це робити, або дорослі починають розв'язувати, а діти самостійно завершують. Ідеться про наслідування старших, але не механічне і бездумне, а основане на розумінні дій.

Поєднання діагностики реального (актуального) і потенційного рівнів розвитку є, за словами Л. Виготського, нормативною віковою діагностикою, на відміну від симптоматичної діагностики, яка спирається тільки на зовнішні ознаки розвитку.

У процесі реалізації окреслених вище завдань діагностики розвитку виникає, на нашу думку, кілька проблем. Перша полягає в тому, щоб поширити нормативну вікову діагностику на всі вікові періоди, а не зосереджуватися лише на дитинстві й підлітково-юнацькому віці, як традиційно склалося у віковій психології. Така ситуація пов'язана з тим, що до середини 60-х років XX ст. у психології панував погляд, що в період зрілості, основний період життєдіяльності людини, припиняються процеси дозрівання і розвитку всіх психічних функцій. Причину вбачали в тому, що після досягнення повноліття завершується біологічне дозрівання організму, а отже – припиняється і психічний розвиток. Аж у 60-х роках з'явилися перші узагальнені відомості про вікові особливості дорослих (Б. Ананьєв, Р. Гулд, Д. Бромлей, Н. Бейлі, В. Гінзбург та ін.). Ці дослідження засвідчили, що в дорослому віці є свої закономірні зміни психіки людини. Зміна інтелектуальних, поведінкових та особистісних особливостей у дорослих значно менше зумовлена їхнім віком і більше – особистими, соціальними, культурними та історичними подіями в житті людини. Інакше кажучи, психологічний і соціальний вік у період дорослості починають «маскувати» хронологічний вік. Ці особливості необхідно враховувати у нормативній віковій діагностиці осіб зрілого віку.

Другу проблему діагностики психічного розвитку людини вбачаємо в труднощах організації досліджень із вікової психології. Йдеться про організаційні методи: методи поперечних і поздовжніх зрізів (лонгітюдний) та когортно-послідовний.

Методи поперечних і поздовжніх зрізів запровадив А. Гезелл ще на початку XX ст. У 1921 році розпочався найдовший в історії психології лонгітюд, що його організував Л. Термен. На основі своїх тестів розумової обдарованості він вибрав 1500 обдарованих дітей, з коефіцієнтом інтелекту 140 і вище, і простежив за їхнім розвитком. Дослідження припинилося в середині 70-х років, після смерті вченого.

Кожен із цих методів має свої переваги й недоліки. Якщо переваги дають змогу швидше й ефективніше досягти мети дослідження, то недоліки породжують низку проблем. Проаналізуємо сильні й слабкі аспекти організаційних методів.

Метод поперечних зрізів доцільно використовувати тоді, коли слід оцінити довготривалі зміни або провести дослідження в межах широкого вікового діапазону. Метод поздовжніх зрізів дає змогу виявити, чи індивідуальний розвиток дитини відповідає віковій нормі, а також ті вікові періоди, коли відбуваються якісні зсуви. Головна підстава для його застосування – вивчення стабільності індивідуальних відмінностей у часі.

Найрезультативнішим у сучасних дослідженнях з вікової психології і психології розвитку вважають когортно-послідовний метод, який комбінує два попередні. Осіб, які належать до декількох вікових когорт, тобто народилися в різні періоди, порівнюють між собою. Безперечна перевага цього методу – можливість виявити вплив конкретного історичного періоду на психіку людини, абстрагувавшись від впливу хронологічного віку. Відомим є дослідження С. Уітбурн, що тривало від 1968 до 1990 року і метою якого було зіставлення Я-образу, соціальних відношень і життєвих цінностей у ранній і середній дорослості осіб, які належали до різних поколінь.

Організаційні методи мають не лише переваги, іноді вони створюють проблеми для дослідників. Зокрема, метод поперечних зрізів аж ніяк не завжди дає змогу виявити індивідуальні варіанти розвитку і, що особливо важливо, може спотворити динаміку психічного розвитку. Метод поздовжніх зрізів не відповідає на запитання про те, що відбувається між двома точками лонгітюду, а також – які механізми є в основі психічного розвитку. Суттєвий недолік когортно-послідовного методу – значне витрачання ресурсів і часу.

Третя проблема діагностики психічного розвитку – методологічні труднощі дослідження, пов'язані з хронологічним віком людини. Виокремлюємо сім таких труднощів. Перша – еквівалентність вимірювання у віковій психології. Для проведення лонгітюду та вікових зрізів необхідні психологічні методики, надійні та валідні на всіх етапах дослідження й адаптовані для осіб різного віку. Найкращий приклад – дитячий, підлітковий і дорослий варіанти «Шістнадцятифакторного особистісного опитувальника» Р. Кеттелла. Проблема в тому, що здебільшого методики адаптовано тільки для обмеженого вікового діапазону, тому провести адекватні порівняння на різних етапах дослідження неможливо.

Друга трудність – репрезентативність групи досліджуваних. Передусім коли йдеться про новонароджених, немовлят і людей похилого віку.

Третя трудність пов'язана з формою презентації матеріалу. Здебільшого це стосується вербальної презентації методик для дітей і людей похилого віку і спричинено повільним темпом сприймання інформації, браком концентрації уваги, несформованістю (або деформацією) вербального інтелекту і рефлексивного мислення, швидкою втомлюваністю.

Четверта трудність зумовлена потребою в індивідуальних дослідженнях дітей та осіб похилого віку. У групі досліджувані цієї вікової категорії завдань зазвичай не виконують. Основна причина – їхній егоцентризм. А індивідуальна діагностична робота потребує значних людських і матеріальних ресурсів.

П'ята трудність – надмірна критичність досліджуваних, насамперед підлітково-юнацького віку, коли критичність – одна з головних особливостей мислення. Досліджувані шукають помилки і неточності у психологічних методиках. Передбачені процедурою досліду повтори й дублювання запитань сприймають як огріхи дослідника. Як наслідок, відмовляються відповідати на продубльовані запитання. У таких ситуаціях не слід вступати в дискусії, потрібно запевнити, що таке дублювання передбачене процедурою обстеження. Іноді досліджувані вважають себе дуже компетентними в методиках обстеження і критикують їх зміст.

Шоста трудність пов'язана зі ставленням осіб різного віку до самого факту психологічного обстеження. Зокрема, у дитячому віці ситуацію досліду, особливо експеримент, сприймають як штучну та неприродну, тому інструкції або не виконують, або спотворюють. Щоб цьому запобігти, психологічне обстеження дітей потрібно проводити у формі гри. А невимушену і неформальну атмосферу, яку дослідники створюють під час психологічного обстеження, діти й підлітки іноді сприймають як заклик до несерйозного ставлення до роботи.

Діти шкільного віку та підлітки ситуацію психологічного досліду сприймають як контрольну чи самостійну роботу, за яку їм ставитимуть оцінку. Це може спонукати їх або до списування відповідей, або до соціально очікуваних відповідей, про що свідчать високі показники за контрольною шкалою, які демонструють досліджувані цього віку. У такому разі рекомендовано перед початком обстеження наголосити, що психолога цікавить власна думка кожного з них.

Людей зрілого віку іноді важко обстежувати через їхнє небажання витрачати на це час. Допомогти може або матеріальна зацікавленість, або запевнення, що дослідження проводять для покращення психологічного клімату в колективі, або обіцянка повідомити досліджуваному його результати. Іноді в дорослих є серйозні побоювання, що вони не впораються із завданням або що психолог виявить приховані риси їхньої особистості. Це, на їхню думку, може спричинити серйозні наслідки, наприклад звільнення з роботи, переведення на іншу посаду тощо. Зазначимо, що справжніх мотивів відмови від участі зазвичай не вказують. Як наслідок, такі особи не погоджуються брати участь в обстеженні. Тоді дослідник має передусім гарантувати конфіденційність отриманих відомостей.
