21 червня близько 15.00 внаслідок погіршення погодних умов (сильний дощ, грози, місцями град, при грозі шквалисте посилення вітру), які спостерігались в окремих населених пунктах Надвірнянського, Богородчанського, Коломийського, Калуського, Тисменицького, Тлумацького районів та в місті Івано-Франківську, сталося пошкодження дахів житлових і господарських будівель, повалення дерев. У результаті падіння дерев – одна особа загинула, ще чотири людини отримали травми, інформує прес-служба ДСНС.

Так, в селі Бабче Богородчанського району внаслідок сильного вітру на жінку впало дерево. Потерпіла 1959 р. н. померла ще до приїзду медиків. Як з'ясувалось, жінка заховалась від грози під деревом.

В селі Лисець Тисменицького району травмовано чоловіка, 1972 р. н. З діагнозом «відкритий перелом лівої гомілки» потерпілого госпіталізовано до обласної клінічної лікарні.

В селі Фітьків Надвірнянського району травмовано жінку, 1970 р. н.

В селі Світлище Коломийського району травмувався чоловік, 1971 р. н., житель села Лісний Хлібичин. Як з'ясувалося, від пориву вітру його викинуло з мотоцикла.

Ще один чоловік, житель селища Отинія Коломийського району, отримав травми через падіння шиферу у вікно будинку.

Внаслідок поривів вітру пошкоджено дахи житлових та господарських будівель.

Працівниками Служби порятунку проведено заходи з очищення проїжджої частини дороги між селом Черніїв Тисменицького району та селом Хриплин Івано-Франківської міськради.

Внаслідок падіння дерева на газову трубу без газопостачання залишився 90-квартирний житловий будинок в Калуші по вулиці Долинській та приватний житловий будинок в селі Боднарів Калуського району. А без електропостачання – дві насосні станції. На сьогодні час водопостачання Калуша забезпечено.

Підрозділами Управління ДСНС в області здійснено 24 виїзди для ліквідації наслідків ускладнення погодних умов, прибирання повалених дерев з доріг, автомобілів, газової труби, церкви, дахів житлових та адміністративних будівель.
