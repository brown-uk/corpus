Як і проведений півтора тижня тому Літній кубок «Вільного життя плюс» зі швидких шахів, аналогічний Малий літній кубок серед дітей передплатників видання порадував масовістю. Пожертвувати одним днем канікул заради улюбленої гри минулої неділі зголосилися відразу два десятки юнаків і дівчат віком до чотирнадцяти років — від початківців до вже загартованих в обласних баталіях першорозрядників.

Серед останніх головний суддя турніру Ігор Подольський порадив звернути увагу не тільки на переможця і бронзового призера торішньої осінньої першості редакції Дмитра Федоріва із Владиславом Кустрою з обласного центру чи на багаторазового переможця і призера наших традиційних дитячих баталій Сергія Галапупа з Великих Бірок, а й на Арсена Гоця з Великої Березовиці. Наче у воду дивився. Окрім того, що його тринадцятилітній нині підопічний витягнувся вгору, наче молодесенький дубок (і не впізнати), ще й за шаховою дошкою все частіше намагається демонструвати дорослу гру.

Ота філософія гри дорослих, шахісти, думаю, зі мною погодяться, передусім полягає в тому, аби вже з дебюту максимально розвинути позиції свого білого чи чорного «війська», не забувши водночас і про надійність тилів. А вже потім діяти залежно від сили конкурента і власного бачення найкоротших шляхів до успіху. Саме так і діяв Арсен під час кожної з дев'ятьох зіграних за швейцарською системою партій. У двобої із тим же Дмитром Федорівим, скажімо, спочатку вдався до максимального спрощення позиції, пізніше сам запропонував мирову за нічийної ситуації з різнокольоровими слонами, яка з турнірної точки зору його цілком улаштовувала.

Інша річ, що однолітки чи молодші суперники не завжди ще готові демонструвати такий прагматизм. Відхиливши пропозицію конкурента, Дмитро в ендшпілі ще й помилився, чим допоміг рівному за званням першорозрядникові Арсенові Гоцю продемонструвати на цих змаганнях справді гросмейстерський результат — дев'ять очок з дев'яти можливих. Цікава статистика і в срібного призера Сергія Галапупа. Поступившись лише чемпіонові, набрав сім очок, але з восьми можливих. Бо на першу партію… запізнився. Втім турнірної дистанції Сергієві вистачило, аби в боротьбі за друге місце на півбала випередити Сергія Федоріва. До п'ятірки кращих увійшли також ще один першорозрядник Владислав Кустра (6 очок) і другорозрядник Тимур Кая (5,5 очка).

Не тільки призерів, а й усіх учасників турніру організатори відзначили грамотами і солодкими призами. А лауреати нагороджені ще й цінними подарунками. Персональна відзнака наймолодшому учасникові дісталася шестирічному тернопільцю Юрієві Домарецькому. Молодша сестра Сергія Галапупа, п'ятирічна Софійка, запам'яталася як найактивніша вболівальниця, яка до того ж пообіцяла обов'язково навчитися грати в шахи не гірше за брата. А найемоційнішою учасницею змагань визнана Христина Познаховська із села Волі Теребовлянського району.
