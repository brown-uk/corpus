<id>H</id>
<author_surname_1>Бех</author_surname_1>
<author_name_1>І. Д.</author_name_1>
<author_surname_2>Воронцова</author_surname_2>
<author_name_2>Т. В.</author_name_2>
<author_surname_3>Пономаренко</author_surname_3>
<author_name_3>В. С.</author_name_3>
<author_surname_4>Страшко</author_surname_4>
<author_name_4>С. В.</author_name_4>
<title>Основи здоров’я</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Алтон</publisher>
<year>2017</year>
<pages>101-102</pages>
<length>391</length>
<alt_orth>0</alt_orth>
<errors></errors>
<comments></comments>
<body><b>Ринок праці та емоційна компетентність</b>
На попередньому уроці ви розмірковували, яку професію обрати. По черзі скажіть:
• Чи визначилися ви зі своєю майбутньою професією?
• Що для цього потрібно (окрім відповідної освіти)?
Раніше у країнах Заходу було заведено на найпрестижніші посади брати фахівців, які мали найвищий показник за так званим тестом <foreign>IQ</foreign> (від англ. <i><foreign>Intelligence Quotient</foreign></i> — коефіцієнт інтелекту). Та згодом з’ясувалося, що особистий,у тому числі й професійний, успіх потребує більшого, ніж те, що вимірюється тестом на <foreign>IQ</foreign>. Поряд з лінгвістичними і математичними здібностями важливе значення мають інші особистісні якості кандидатів.
Професійно успішні люди здебільшого мають середній <foreign>IQ</foreign>. Та вони різняться від колег тим, що впевнені у собі, адекватно оцінюють себе й оточення, активні й творчі, позитивно налаштовані, толерантні й менш консервативні.
На сучасному ринку праці емоційна компетентність цінується навіть більше, ніж інтелектуальна, тому що емоційно компетентна людина:
• психологічно врівноважена і здатна зберігати спокій у складних обставинах;
• добре організована, вміє уникати емоційного вигорання навіть за напруженого робочого графіка;
• розуміє почуття інших людей, ефективно працює в команді;
• здатна до самомотивації;
• може бути лідером, надихати і заохочувати.
<b>Значення емоційної саморегуляції</b>
Усе, що відбувається в нашому житті, ми спочатку оцінюємо емоційно, а потім раціонально. Іноді наша реакція випереджає думку, і ми діємо майже рефлекторно, зокрема коли виникає несподівана загроза життю. У таких випадках швидка реакція корисна — може навіть врятувати. Однак часто вона неадекватна, і ми розуміємо, що так не слід було чинити («Це був необдуманий вчинок, я діяв під впливом емоцій»). Такі дії можуть мати небажані наслідки — конфлікт, зіпсовані стосунки, підірвана репутація.
Надмірна емоційність властива підлітковому віку. Це пов’язано з гормональною перебудовою організму. Адже якщо до початку статевого дозрівання концентрація чоловічих і жіночих гормонів в організмі дитини стабільна, то в підлітковому віці вона зростає у 10–20 разів. Лікарі називають це «гормональним бунтом». Він зумовлює багато змін в організмі, у тому числі впливає на нервову систему, прискорює процеси збудження. Тому підлітки часто переживають сильні емоції, страждають від перепадів настрою, стресів і депресій.
Людина значною мірою є самокерованою системою. На фізіологічному рівні ми можемо спостерігати, як наш організм адаптується до змін, відновлюється після травми чи хвороби. Психіка людини також дуже пластична. Вона здатна долати навіть дуже сильні стреси, відновлюватися після потрясінь і гоїти душевні рани.
<i>Емоційна саморегуляція</i> — це розуміння природи емоцій, уміння розпізнавати їх і здатність володіти собою. 
Саморегуляція допомагає досягати важливих цілей, уникати проблем, зберігати психологічну рівновагу і приймати виважені рішення в будь-якому віці й за будь-яких обставин.</body>