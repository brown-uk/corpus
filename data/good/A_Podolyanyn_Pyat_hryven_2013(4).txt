<id>A</id>
<author_surname></author_surname>
<author_name></author_name>
<title>П'ять гривень - заслін для вантажівок?</title>
<publ_in>Подолянин</publ_in>
<url>http://podolyanin.com.ua/news/kamenets/6170/</url>
<publ_part></publ_part>
<publ_place>Кам'янець-Подільський</publ_place>
<publisher></publisher>
<year>2013</year>
<pages></pages>
<length>210</length>
<alt_orth>0</alt_orth>
<errors>Довжку - Довжка; вдасться лише - вдасться, лише</errors>
<comments></comments>
<body>
<b>Проїхатися Замковим мостом стане розкішшю. За скорочення шляху до Підзамча чи Довжку через Старе місто таки доведеться платити по 5 гривень.</b>
Оплатити проїзд своєї автівки аварійною пам’яткою архітектури національного значення можна буде готівкою або придбавши спеціальну пластикову картку. А от проїхатися «зайцем», кажуть автори проекту, не вдасться нікому - рух автівок регулюватиме автоматизоване цифрове обладнання зі шлагбаумом і відеонаглядом. Зекономити вдасться лише купивши проїзну пластикову картку на півроку чи рік - чим довший термін її дії, тим дешевше коштуватиме проїзд. 
Дерев’яну будку, в якій облаштують пункт оплати, вже монтують на в’їзді до Підзамча. Вона тут поки одна, хоча ще в січні, озвучуючи плани щодо будівництва автоматизованих комплексів контролю руху, в міській раді говорили про два пропускні пункти по обидва кінці Замкового мосту. Тоді ж учасники обговорень пропонували зробити рух платним, зберегти часове обмеження проїзду і зовсім заборонити рух великовагового транспорту. Та про реалізацію цих пропозицій наразі не йдеться. 
Вдаривши автовласників по кишені цією скромною сумою, міська влада сподівається автоматично зменшити невпинний рух транспорту історичною пам’яткою і вберегти її від руйнувань. Зібрані ж за проїзд Замковим мостом кошти планують спрямувати на реставрацію пам’яток (зокрема, самого мосту і давно аварійної Вітряної брами) та відновлення пільгових перевезень комунальними автобусами. 
Сподіваємося, що найжадібнішими зрештою виявляться водії вантажівок. Адже саме вони шкодять Замковому мосту найбільше.</body>