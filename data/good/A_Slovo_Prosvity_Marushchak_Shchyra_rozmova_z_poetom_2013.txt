У рамках Аркасівських читань у Науково-педагогічній бібліотеці Миколаєва відбулася творча зустріч «Перед Словом і Світом, або Серед скарбів нетлінних» із лауреатом Державної премії України імені Т. Шевченка Дмитром Кременем, яку вела член Національної спілки журналістів України Тетяна Даниленко.
Учителі української мови й літератури миколаївських шкіл почули щиру та відверту розповідь поета, перекладача, публіциста, есеїста про його життєвий і творчий шлях. Поет родом із Закарпаття, та для нього за десятиліття життя і роботи на Миколаївській землі стали близькими степові простори Причорномор'я.
Із поезією Дмитра Кременя знайоме не одне покоління наших сучасників, як стверджує кандидат філологічних наук, доцент Миколаївського національного університету ім. В. Сухомлинського Людмила Василівна Старовойт. А кандидат педагогічних наук, заслужений учитель України, доцент Миколаївського обласного інституту післядипломної педагогічної освіти Василь Іванович Шуляр довів це роботами учнів, які ще кілька років тому написали свої відгуки на симфонію «Сад». Сам Василь Шуляр у співавторстві з магістранткою Євгенією Горкушою написав і видав наукову працю з методичними розробками про аналіз творчості нашого уславленого майстра слова. 
Привітальне слово і пісенні присвяти адресували ювілярові (Дмитру Дмитровичу цьогоріч виповнилося 60), його колеги — поет-бард В'ячеслав Качурін, академік і прозаїк Ілля Старіков, поет і педагог Леонід Ржепецький, освітянка Людмила Цуркан та інші. Портрет ювіляра подарувала йому автор полотна, відома мисткиня, член НСХУ Ольга Артим.
На зустрічі прозвучали музичні твори заслуженого артиста України, композитора і співака Олександра Сичова, написані на слова Д. Д. Кременя, було показано відеокліп Костянтина Картузова «Тільки спогад Чорнобиля», де відеоряд поєднано з текстом вірша про трагедію XX століття.
