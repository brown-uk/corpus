Мамонти та їхні родичі

Ця тварина давно вже стала символом кам'яного віку. Художні фільми, книги, мультфільми, статті в газетах — усюди мамонт і первісна людина стоять поряд. До того ж у вічній мерзлоті періодично віднаходять замерзлі тіла мамонтів. Це щоразу стає сенсацією, яку потім довго обговорюють у засобах масової інформації. Завдяки таким знахідкам мамонтів удалося вивчити дуже ретельно. Майже так само, як і їхніх родичів — слонів. Тож скористаємося цим і спробуємо розглянути цей популярний персонаж трохи докладніше.

Мамонти належать до ряду Хоботні і родини Слонові. Їх виділяють в окремий рід Мамонт (Mammuthus), до якого належать декілька видів. Предком мамонтів, африканських та азійських слонів були архідіскодони. Ці викопні слони досягали 3,5 м заввишки і мали бивні завдовжки до 5 м. Вони були також і предками палеолоксодонів, що, як і мамонти, стали жертвами останнього великого вимирання.

Предки мамонтів відділилися від архідіскодонів приблизно 2 мільйони років тому. Масове їх поширення розпочалося 800 тисяч років тому. А вимерли мамонти зовсім недавно. Остання їх популяція на острові Врангеля зникла менше 4 тисяч років тому, за часів правління фараонів у Єгипті.

Мамонти зблизька

Як усі інші хоботні, мамонти мали хобот. Це унікальний орган, утворений унаслідок зростання носа і верхньої губи. Фактично він став додатковою кінцівкою цих тварин, замінивши їм лапу. Ще одна характерна ознака мамонтів — бивні. Насправді бивні всіх слонів — це видозмінені зуби, точніше різці, які проросли назовні й змінили свою форму. Їхня довжина у деяких мамонтів могла сягати 5 м, а важили вони до 400 кг. Бивні у деяких мамонтів були досить прямими. Але частіше були у вигляді спіралі. Тварини використовували їх для добування їжі з-під снігу. А їли вони переважно рослини. Залюбки могли поласувати й грибами.

Ну і, звичайно, шерсть. Саме зовнішній вигляд такого волохатого слона справляє колосальне враження. Довжина волоса могла на деяких ділянках досягати 70 см (а на хвості аж 74 см!). Крім такого довгого волосся, у мамонтів було ще два типи волосків — проміжні (довжиною до 8,5 см) і пухові (до 3,5 см). Найбільші мамонти заввишки сягали 4 м і важили до 10−12 т. Існували й карликові різновиди мамонтів (до 2 метрів заввишки).

Звинувачують мавпу, одягнену в шкури

Надзвичайно популярною є думка, що у зникненні мамонтів винні люди. І справді, кістки мамонтів первісні люди широко застосовували для виготовлення різноманітного знаряддя, будівництва житла. Окрім цього, на кістках мамонтів були знайдені сліди ушкоджень від мисливського знаряддя людей. Тож сумнівів, що люди полювали на цих тварин, зараз немає. Питання тільки в тому, які масштаби мало це полювання і якої шкоди воно могло завдати популяціям мамонтів у різних регіонах.

Суттєвим доводом на користь цієї точки зору є збіг початку вимирання мегафауни (тварин великих розмірів) Північної Америки із моментом масового заселення людьми цього регіону.

Клімат притиснув, а люди добили

Інший варіант розв'язання цієї загадки передбачає досить значну роль кліматичних змін. Дійсно, період масового вимирання мамонтів (10−8 тисяч років тому) припав на час різких кліматичних змін. У Євразії та Північній Америці у цей час відбулося різке зменшення площ тундростепів, у яких і жили представники так званої «мамонтової фауни». Значно збільшилися площі лісів. На колишніх територіях життя мамонтів виросла тайга. А виживати в лісі легше тваринам меншого розміру. Тому всі великі тварини опинилися в несприятливих умовах. А тут ще й людина почала інтенсивно на них полювати. Комплексна дія цих двох факторів і призвела до вимирання мамонтів.

Ні! Люди тут майже ні до чого!

Дуже цікаві результати досліджень із використання сучасних технологій аналізу ДНК з кісток та решток тварин на стоянках первісної людини. Вони дозволили оцінити генетичне різноманіття в популяціях як вимерлих тварин (мамонта і шерстистого носорога) так і тварин, які змогли пережити цей критичний період (вівцебиків, північних оленів, бізонів та диких коней). Результати цікаві.

Відразу виникли сумніви у впливі людини на чисельність цих видів. Виявилося, що після того, як мамонти і носороги почали жити на одній території з людьми, їх чисельність зросла в 5−10 разів! І таке успішне співжиття тривало не менше 10 000 років! Аналіз палеолітичних стоянок показав, що залишки мамонтів трапляються на них у 35 % випадків, носорогів — в 11, вівцебиків — у 1 (Європа) або 6 (Сибір) %. А от бізони, дикі коні й північні олені зустрічалися на 60−76 % стоянок. Тобто найбільшого впливу з боку мисливців зазнавали зовсім не мамонти чи шерстисті носороги.

З огляду на долю всіх цих видів, можна сказати, що суттєвий вплив людини на їх чисельність украй сумнівний. Носороги вимерли майже миттєво 14 тисяч років тому, вимирання мамонтів розтягнулося не менш ніж на 10 тисяч років, вівцебики вимерли тільки в Євразії, дикі коні — тільки в Америці, а північні олені взагалі ніде не вимерли, хоча на них і полювали найбільше. Дослідження ДНК ці результати підтвердили.

Отже, проблема складна. Аргументи свідчать на користь різних теорій. Скоріш за все, на вимирання мамонтів впливало багато різних факторів і сперечатися можна лише стосовно значення кожного з них. Можливо, ми ще не раз станемо свідками появи нових і спростування старих гіпотез, присвячених цій проблемі.
