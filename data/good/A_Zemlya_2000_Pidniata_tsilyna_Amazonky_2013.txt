Учені спростували теорію, згідно з якою індіанці для своїх сільськогосподарських потреб здавна розчищали амазонські савани за допомогою вогню.

Результати археологічних досліджень довели: раціональні методики землеробства на значній частині Південної Америки було втрачено невдовзі після появи перших європейських поселенців.

Група американських та британських науковців установила: корінні мешканці (які проживали на території сучасної Французької Гвіани) активно використовували в землеробстві технологію «піднятих полів» — насипних ділянок, що їх обробляли дерев'яними інструментами.

Це дозволяло забезпечити належне дренування й аерацію ґрунту, зменшувало випаровування вологи. Навіть сьогодні таку методику обробітку землі можна вважати ідеальною в місцевостях, які часто зазнають як посух, так і повеней. Як добриво стародавні жителі басейну Амазонки використовували органічний матеріал — мул і перегній.

Як зазначають автори дослідження, методика «піднятих полів» може стати альтернативою практиці бездумного випалювання тропічних лісів. Адже вона не тільки знизить рівень викидів двоокису вуглецю в атмосферу, а й забезпечить бідні верстви населення достатнім запасом харчів.
