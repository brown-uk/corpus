<id>F</id>
<author_surname>Щербаченко</author_surname>
<author_name>Тетяна</author_name>
<title>ГОВОРИТЬ І ПОКАЗУЄ ПАВУТИНА</title>
<publ_in>Як не заблукати в Павутині</publ_in>
<url></url> 
<publ_part></publ_part>
<publ_place>Львів</publ_place>
<publisher>Видавництво Старого Лева</publisher>
<year>2013</year> 
<pages>41–43</pages> 
<length>573</length>
<alt_orth>0</alt_orth>
<errors>більше тридцяти — понад тридцять; БІЛЬШЕ ЧОТИРЬОХ — ПОНАД ЧОТИРИ; відкорегують - скоригують; відформатують - сформатують</errors>
<comments>верстак — комп’ютер, стільничка — мобільний телефон</comments>
<body>
Коли можливості передавання даних у Мережі вдосконалилися до вільного передавання звуку та зображення, почали розвиватися нові види веб-ресурсів. З’явилися прямі трансляції якихось подій, Інтернет-радіо, а також подкасти, почасти схожі на радіо- чи телевізійні передачі в записі.
<emphasis>ДЛЯ НАШОГО ВУХА ДЕЩО НЕЗВИЧНО ЗВУЧИТЬ СКЛАД «ПОД», ТОЖ В УКРАЇНСЬКОМОВНОМУ ІНТЕРНЕТІ ПАРАЛЕЛЬНО ВЖИВАЄТЬСЯ Й ВАРІАНТ «ПІДКАСТИНГ», «ПІДКАСТ». ТАКЕ ПРИСТОСУВАННЯ ТЕРМІНІВ ДО ОРФОЕПІЧНИХ ТРАДИЦІЙ КРАЮ ВІДБУВАЄТЬСЯ ДОСИТЬ ЧАСТО, В РІЗНИХ МОВАХ</emphasis>.
Підкастинг цікавий тим, що, на відміну від «прямих ефірів», він залишається в Мережі як завгодно довго. Слухати його можна як через вбудований у сторінку програвач, так і за традиційним посиланням, із якого ролик можна завантажити на верстак.
От, приміром, хтось здійснив унікальний запис живого голосу поета чи лопотіння Твоєї сестрички в два роки (колись, можливо, вона стане відомою співачкою, і цей запис стане раритетом). Або записали чиюсь балачку на цікаву тему. Потім файли поширили в Мережі, і через багато років хто захоче, може відтворити ці записи.
Також це може бути таке собі «періодичне видання» зі звуком чи зображеннями, що висвітлює певну тему: правильна французька вимова, найкращі голи чемпіонату світу, як відбувається закарпатське весілля, які вишиванки з джинсами демонструють на модному показі в Луганську... Або навіть уроки геометрії від Твого улюбленого вчителя!
Веб-журнал стає в пригоді, коли не надто зручно читати з монітора, але голову можна чимось зайняти: наприклад, під час руханки, біля рукоділля чи в поїздці, коли є під рукою ноутбук та Мережа.
Запис для підкасту потрібен якісний, тут навряд стане в пригоді диктофон у стільничці.
Але без професійного студійного обладнання обійтися можна. У Мережі є спеціальні ресурси, які допоможуть записати звук, почистити його, додати, наприклад, музичне тло, відкорегують гучність і завантажать підкаст на свій сервер чи відформатують його для Тебе в <foreign>MP3</foreign>.
Інша спеціальна програма може постійно завантажувати Тобі на верстак нові підкасти.
Дуже шанований у Мережі розважально-пізнавальний сервіс <foreign>YOUTUBE</foreign>. Будь-хто може додавати своє, переглядати, оцінювати й коментувати розміщене тут відео: професійні кліпи, домашні записи, гарячі новини, відео-уроки, старенькі й найновіші мульти й навіть документальні архівні кадри.
Найперший ролик було розміщено на <emphasis>ЮТУБІ</emphasis> (ще кажуть Ют’юб) в 2005 році, а вже сьогодні туди щохвилини завантажують більше тридцяти годин відео з усього світу.
Завантажувати власне «кіно» в будь-якому форматі й навіть редагувати його можуть усі зареєстровані користувачі. Сервіс автоматично робить картинку доступною для онлайн-перегляду та для залучення до різноманітних сайтів, блоґів та форумів.
Щоправда, існує обмеження щодо тривалості ролика. Воно насамперед пов’язане з порушенням авторських прав.
Авторське право — це право автора розпоряджатися своїм твором (світлиною, оповіданням, малюнком): публікувати, продавати тощо. Якщо Ти напишеш казку, а хтось без Твого дозволу її опублікує, ще й підпишеться власним іменем, він порушить Твоє авторське право. Цей вчинок карається законом.
<emphasis>АВТОРСЬКЕ ПРАВО ПОЗНАЧАЮТЬ ЗНАКОМ КОПІРАЙТУ — <foreign>©</foreign>, ВІД АНГЛ. «<foreign>COPYRIGHT</foreign>». НАТОМІСТЬ ПРОГРАМІСТИ ВИГАДАЛИ ТЕРМІН «КОПІЛЕФТ» («<foreign>LEFT</foreign>» — ЛІВИЙ). ВІН ОЗНАЧАЄ, ЩО КОРИСТУВАЧ МОЖЕ ВІЛЬНО ЦИТУВАТИ ЧИ ЗМІНЮВАТИ МАТЕРІАЛ ЗІ ЗНАЧКОМ <foreign>©</foreign>.
НА ПРЕМ’ЄРНОМУ ВІДЕО ЮТУБУ — ОДИН ІЗ РОЗРОБНИКІВ СЕРВІСУ. НІЯКОГО ПАФОСУ Й ОФІЦІЙНИХ ПРОМОВ! ЦЕ АМАТОРСЬКІ КАДРИ, ДЕ ЮНАК ПІДСМІХУЄТЬСЯ НАД СЛОНАМИ В ЗООПАРКУ. ЦІ 18 РЕВОЛЮЦІЙНИХ ДЛЯ МЕРЕЖІ СЕКУНД ПЕРЕГЛЯНУЛО БІЛЬШЕ ЧОТИРЬОХ З ПОЛОВИНОЮ МІЛЬЙОНІВ КОРИСТУВАЧІВ</emphasis>.
Іноді Ютуб — єдина можливість для творчої людини оприлюднити свій доробок. Завдяки цьому сервісу деяким співакам-аматорам вдалося так гучно заявити про себе, що їх негайно запросили до співпраці. А сучасні українські мультики? Гадаєш, їх ніхто не малює, раз їх не показують по телевізору? Малюють, озвучують, монтують і... показують на Ютубі самі автори. Те ж — і з якісною сучасною музикою, яку так рідко можна почути по радіо чи ТБ. Митці прагнуть, щоб їх почули, й запрошують до знайомства.
</body>