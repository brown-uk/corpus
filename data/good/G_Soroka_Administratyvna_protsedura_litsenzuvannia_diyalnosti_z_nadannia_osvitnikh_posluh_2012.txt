У світі динамізму глобальних перетворень на ринку освітніх послуг України все більш вагомою стає роль вищого навчального закладу приватної форми власності. Саме тому процедура ліцензування освітньої діяльності повинна стати важливим елементом охорони права фізичної особи на освіту.

До проблеми адміністративних процедур зверталися вчені В.Б. Авер'янов, В.В. Галунько, М.В. Джафарова, О.С. Лагода, В.І. Олефір, М.П. Пихтін, О.О. Середа, В.П. Тимощук. Проте вони досліджували інші – більш загальні або суміжні категорії, безпосередньо процедура ліцензування вищого навчального закладу приватної форми власності предметом їхнього дослідження не була.

Тому необхідно на основі аналізу теорії адміністративного права та чинного законодавства розкрити поняття та зміст процедури ліцензування вищого навчального закладу приватної форми власності.

Змістовне поняття правової процедури визначено як нормативно врегульована певна послідовність дій, пов'язаних цільовим напрямом, що здійснюються в імперативній чи диспозитивній формах, у певні строки, а результати здійснення дій мають юридичну фіксацію.

Відповідно до нормативно-правових актів адміністративна процедура – установлений в акті порядок дій фізичних і юридичних осіб, спрямований на реалізацію їхніх прав і виконання обов'язків або визначення повноважень державного органу, його посадової та службової особи.

Існує слушна думка, що під адміністративною процедурою необхідно розуміти встановлений законодавством порядок розгляду і розв'язання органами публічної адміністрації індивідуальних адміністративних справ.

Одні вчені розвивають цю думку та приходять до висновку, що адміністративна процедура – це встановлений законом порядок розгляду та вирішення індивідуальних справ органами виконавчої влади та місцевого самоврядування, який закінчується прийняттям адміністративного акта або укладанням адміністративного договору.

Інші вчені визначають поняття «адміністративна процедура» як установлений законом (офіційно) порядок розгляду та вирішення адміністративних справ, спрямований на прийняття адміністративного акта або укладення адміністративного договору.

М.В. Джафарова визначає адміністративну процедуру як нормативно встановлений порядок прийняття та виконання суб'єктами відповідних адміністративно-правових відносин управлінського акта та порядок вчинення адміністративних організаційних дій (заходів) з метою реалізації й забезпечення прав, свобод, законних інтересів та обов'язків фізичних і юридичних осіб.

На думку В.В. Галунька, адміністративні процедури – це встановлений законодавством порядок розгляду та розв'язання органами публічної адміністрації індивідуальних адміністративних справ з метою забезпечення прав, свобод і законних інтересів фізичних і юридичних осіб, нормального функціонування громадянського суспільства та держави.

Відповідно до ст. 9 Закону України від 1 червня 2000 р. № 1775-III «Про ліцензування певних видів господарської діяльності» діяльність у сфері освіти – це вид господарської діяльності, що підлягає ліцензуванню відповідно до спеціальних законів.

Згідно зі ст. 1 Закону України від 17 січня 2002 р. № 2984-III «Про вищу освіту» ліцензування – процедура визнання спроможності вищого навчального закладу певного типу розпочати освітню діяльність, пов'язану із здобуттям вищої освіти та кваліфікації відповідно до вимог стандартів вищої освіти, а також до державних вимог щодо кадрового, науково-методичного та матеріально-технічного забезпечення.
