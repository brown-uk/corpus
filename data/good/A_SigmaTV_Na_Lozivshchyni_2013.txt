З минулого тижня у балці села Катеринівка замість води потекла біла непрозора рідина з важким запахом — начебто відходи Лозівського молокозаводу.

Молочні ріки, смердючі береги

Стривожені місцеві мешканці 30 жовтня звернулися до влади і надзвичайних служб. Скаржаться, що від смороду неможливо дихати, особливо вечорами, а понад струмком щодня ходять діти — до школи й в дитсадок.

"Ми комісію створили, викликали санепідслужбу, мешканців запросили, тому що була доповідна одразу, що вода забарвлена, а там все ж діти до школи йдуть поруч, - розповідає Андрій Чабан, Катеринівський сільський голова. - Проби були відібрані ще у четвер, чекаю результатів".

Катеринівчанки, що мешкають біля струмка, зібрали підписи односельців і звернулися до лозівського мера, бо молокозавод розташований на території міста.

Таке вже було

У тому, що сталося зі струмком, катеринівчани звинувачують Лозівський молокозавод — начебто він таємно потроху скидає туди свої відходи.

Офіційно факт був зареєстрований тільки раз — навесні цього року. Тоді районна комісія провела перевірку, в ході якої молзавод пояснив, що сталася аварія на зливних мережах. Труби поремонтували, і після того, кажуть катеринівчани, деякий час стоків у струмку не було. Потім, за словами людей, різнокольорова рідина знову стали сочитися, доки не перетворила струмок на брудно-біле болото.

Молокозавод чи "Лозоваводоканал"?

Керівник молокозаводу Юрій Зименков під час приїзду міської комісії 5 листопада показав вихід зливової каналізації свого підприємства — білих слідів там немає.

Теоретично, відходи сирного виробництва могли потрапити у струмок і з мереж "Лозоваводоканалу" - свої стоки молзавод зливає у міську каналізацію для очищення. Але представник "Лозоваводоканалу" підозри відкидає.

"На нашому підприємстві ніяких аварій не було", - стверджує Андрій Бакулін, начальник цеху водовідведення КП "Лозоваводоканал".

Розбираються дві комісії

Зараз у тому, що сталося, розбираються одразу дві комісії з екологічної і техногенної безпеки — міська і районна. Держсанепідслужба у вівторок, 5 листопада, ще раз взяла проби води вище місця ймовірного скидання стоків біля каналізаційно-насосної станції і нижче, у самій Катеринівці.

Результати проб води будуть готові за 5 днів, говорять у санепідемслужбі. Вони покажуть забруднення і приблизний перелік речовин, що потрапили у воду. Але яке з підприємств допустило витік стоків — молокозавод чи "Лозоваводоканал" - доведеться з'ясовувати посадовцям. За словами санлікарів, проби у цьому не допоможуть.
