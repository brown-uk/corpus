<id>G</id>
<author_surname>Пуголовок</author_surname>
<author_name>Ю.</author_name>
<title>Археологічні дослідження на передгородді Полтавської фортеці в 2011 р.</title>
<publ_in>Нові дослідження пам’яток козацької доби в Україні</publ_in>
<url>http://dspace.nbuv.gov.ua/handle/123456789/40489</url>
<publ_part>21 (1)</publ_part>
<publ_place></publ_place>
<publisher></publisher>
<year>2012</year>
<pages>23-25</pages>
<length>859</length>
<alt_orth>0</alt_orth>
<errors>здійснена прирізка - здійснено приріз; В двох - У двох; зустрічалися - траплялися</errors>
<comments></comments>
<body>Стратиграфічна ситуація, виявлена в розкопі, найбільш виразно простежена в північно-східному борті котловану. В цій частині верхній шар відкладень складався з асфальтного покриття дороги (0-0,2 м), під яким лежав шар потужністю від 0,2 до 0,7 м, що позначався сіро-чорним чорноземним заповненням зі включенням побутового сміття та уламків кераміки XVIII–XIX ст. Нижче нього залягав горизонт давньої поверхні потужністю 0,3 - 0,4 м. На 6-му та 10-му метрах борта котловану, виявлені дві стовпові ямки глибиною 0,25 та 0,2 м від рівня давнього горизонту. Дно ямок в одному випадку завершувалося конічною заглибиною, в іншому — було рівним.
На чотирнадцятому метрі в стінці котловану, з 0,35-0,45 м від рівня сучасної поверхні, виявлені рештки поховання 1, пошкодженого спорудженням фундаменту будинку XIX ст. У зв’язку з цим вдалося дослідити його половину, для чого була здійснена прирізка №1 розмірами 1,0 х 1,0 м.
Поховання влаштоване у прямокутній за формою ямі шириною 1,2-1,25 м. Дно ями знаходилось на глибині 1,3 м від «0». В заповненні ями частково збереглися дошки труни та частина кісток ніг похованого. Виходячи з положення кісткових залишків, похований — <i>чоловік</i> у віці 45-50 років, лежав горілиць випростано посеред труни з випрямленими ногами. Поховання мало західну орієнтацію та було безінвентарним.
У кв. 15-19 АБ виявлений провал підземного ходу (або потужного льоху), овально-прямокутної в плані форми шириною у верхній частині 3,7-3,8 м, у нижній — 2,8-2,9 м, зафіксований з глибини 0,55-0,6 м і прокопаний до глибини 2,3 м (на 0,2-0,3 м глибше дна котловану). Верхня частина провалу позначалася потужною (до 0,6 м) суглинистою лінзою від закидання провалу ями, в якій зустрічалися культурні рештки XX ст. Нижче від неї залягав шар сіро-чорного чорнозему зі включенням суглинистих лінз і матеріалів XIX ст., в тому числі і монети, опис якої поданий нижче. Під ним розпочинався шар сіро-чорного чорнозему з потужною суглинистою лінзою, де виявлено значну кількість уламків кахлів та мідну монету («полушка» 1735 р.) (Рис. 4. 10). Нижче наводимо опис знахідок. Всі вони походять із заповнення провалу підземного ходу. Більшість складає уламки кераміки, з якої і розпочинаємо опис отриманих археологічних матеріалів.
До групи <i>кухонного посуду</i> належать фрагменти горщиків і макітер. За характером випалу поверхні всі зразки посуду належить до числа світлоглиняних посудин.
<i>Горщики</i> представлені фрагментами верхніх частин з високими або низькими, відігнутими назовні вертикальними вінцями, що мають ледь намічену чи добре виражену закраїну зсередини на рівні шийки (Рис. 1. 1-6). Деякі мають ребро на місці переходу плічка до приденної частини (Рис. 1. 3, 5). Серед них виокремлюються два невеликі горщики з діаметром горла в 9,0 та 12,0 см. Прикрашені вони лінійним орнаментом, що поєднується з горизонтальними хвилями та ляпками, які нанесені білим, коричневим і темно-коричневим ангобами (Рис. 1. 1-2). В двох випадках відзначена наявність під зрізом врізного одинарного пояска (Рис. 1. 3, 5). На більшості уламків спостерігаються сліди кіптяви. В невеликій кількості виявлено й уламки гончарних покришок (Рис. 2. 7).
<i>Макітрам</i> належать уламки верхніх частин виробів, прикрашених багатокомпонентним орнаментом з хвиль та пасків, нанесених білим ангобом на стінці, а також — з внутрішнього боку вінця (Рис. 2. 1-3).
<i>Столовий посуд</i> представлений <i>мисками і полумисками</i>, вироби мають світлий на зламі черепок. Миски репрезентовані фрагментами верхніх частин із неширокими крисами (Рис. 2. 4-6, 8). Прикрашені прокресленим орнаментом з ліній і хвиль.
Полумискам належать два уламки верхньої частини та дна з утором, оформленим у вигляді розетки. Один з них вкритий розписом по білому тлу - нанесено лінійний та рослинний орнамент зеленим і коричневим ангобами; інший прикрашений підполивним розписом коричневим та зеленим ангобами по білому тлу.
До <i>індивідуальних знахідок</i>, виготовлених з глини, належить рибальське грузило розмірами 4,5 х 4,7 см (Рис. 3. 2).
<i>Вироби з гутного скла</i> представлені переважно уламками столового та тарного посуду. До столового належать фрагмент верхньої частини посудини, вірогідно, карафки, що орнаментований двома наліпними пружками на шийці, а також ручки, ймовірно, від посудини того ж типу (Рис. 3. 3). Також до цієї категорії знахідок належить майже ціла чарка (Рис. 3. 1), з частково відбитою верхньою частиною, висотою — 4,2 см, діаметром горла — 3,8 см, діаметр її тулуба та ніжки — 3,0 см. Тарний посуд репрезентований уламком стінки пляшки, а також денцем пляшки-плесканки.
Побутове скло представлене фрагментом віконниці. <i>Архітектурно-декоративну кераміку</i> репрезентують фрагменти лицьових пластин кахлів (Рис. 3). Переважають лицьові кахлі, що прикрашені рослинним орнаментом, у більшості — центральну частину займає гроно (Рис. 3. 6).
Серед них привертає увагу уламок кахлі з широкою рамкою (Рис. 3. 6). На більшості уламків збереглися сліди побілки, в одному випадку — сліди червоної фарби. Інші типи представлені в меншій кількості — це карнизні кахлі та кутова (Рис. 3. 5, 7). Всі вони вкриті рослинним орнаментом.
<i>Нумізматичні матеріали</i> представлені двома знахідками. Це — мідна монета номіналом «Полушка» карбування 1735 р., часу правління Анни Іоанівни, що має шнуровий гурт, а також мідна монета карбування 1819 р., часу правління Олександра I. Вони і датують матеріали культурних нашарувань, які потрапили до заповнення провалу підземного ходу, позначаючи час перших просідань і провалів підземелля.
Таким чином, у ході наглядових робіт отримані досить цікаві історичні та археологічні матеріали, що доповнюють відомості про матеріальну культуру Полтави XVIII ст. Крім того, отримані нові дані щодо історичної топографії полкового міста Полтави. В першу чергу, підтверджено факт слабкого освоєння та забудови території передгороддя, що довгий час залишалася не зайнятою. Це було викликане як фортифікаційними вимогами нового часу, так і тим, що неподалік розміщувався цвинтар Стрітенської церкви, одне з крайніх поховань якого і трапилося під час будівництва котловану.</body>