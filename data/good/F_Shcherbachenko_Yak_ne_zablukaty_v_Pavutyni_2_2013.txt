<id>F</id>
<author_surname>Щербаченко</author_surname>
<author_name>Тетяна</author_name>
<title>Що і де є в Інтернеті</title>
<publ_in>Як не заблукати в Павутині</publ_in>
<url></url> 
<publ_part></publ_part>
<publ_place>Львів</publ_place>
<publisher>Видавництво Старого Лева</publisher>
<year>2013</year> 
<pages>48–51</pages> 
<length>655</length>
<alt_orth>0</alt_orth>
<errors></errors>
<comments>управа — офіс</comments>
<body>
В Інтернеті можна купувати різні речі: книжки й диски, побутову техніку й іграшки, одяг і прикраси. І не лише традиційних і відомих виробників. Тут можна знайти на подарунок мамі незвичайні авторські вироби ручної роботи та усілякі мистецькі штучки, придбавши їх у самого автора.
Для цього слід заходити до електронних крамниць — спеціальних сайтів, де можна переглянути крам, замовити й розрахуватися за нього.
У Мережі навіть є цілі списки посилань на е-крамниці відповідно до розділу товарів — такі собі «торговельні центри». А деякі сайти надають послуги з пошуку потрібного Тобі товару в різних мережевих крамницях. Замість того, щоб перегортати десятки сторінок у пошуках кращого й дешевшого, вони одразу пропонують список посилань і вказують ціну. Покупцеві залишається лише зробити замовлення.
Деякі крамниці, якщо їхня <emphasis>УПРАВА</emphasis> розташована десь у Твоїх краях, а вартість покупки висока, навіть не беруть грошей за доправлення товарів. Отримати замовлення можна самостійно в е-крамниці, також його може привезти кур’єр чи поштова служба.
Зазвичай купувати в Мережі дешевше. Адже продавцеві не потрібно утримувати багато працівників, він заощаджує на торговельній площі, тому не ставить пов’язаних із цим націнок на товар.
Однак не всякий крам варто купувати, не побачивши його на власні очі (не помацавши). Добре, якщо Ти вже чітко знаєш, що Тобі потрібно: наприклад, довідник із історії України як в однокласника. Ти вводиш у вікон це пошуку назву, автора й слово «купити». Далі вибираєш, у якій книгарні найвигідніше придбати товар. Це особливо зручно, адже їхати до книгарні може бути дуже далеко, і немає гарантій, що потрібна книжка там буде.
Значно важче придбати одяг, взуття. Якщо вони Тобі не підійдуть, доведеться витрачати багато часу на повернення товару.
<emphasis>У МЕРЕЖЕВИХ КРАМНИЦЯХ, НА ЖАЛЬ, ТЕЖ МОЖУТЬ ОШУКАТИ. ЩОБ УБЕЗПЕЧИТИСЯ ВІД НЕПОРЯДНИХ ПРОДАВЦІВ, ЗВЕРНИ УВАГУ, ЧИ ВКАЗАНІ НА САЙТІ РЕАЛЬНА АДРЕСА ТА ТЕЛЕФОНИ, ІМЕНА ВІДПОВІДАЛЬНИХ ОСІБ. ЯКЩО НІ, КРАЩЕ ПОШУКАЙ ІНШОГО ПРОДАВЦЯ, ПОДИВИСЬ НА ВІДГУКИ ПРО ПОДІБНІ КРАМНИЦІ</emphasis>.
Ще є онлайн-аукціони. Тут є шанс знайти щось особливе, наприклад, перше видання творів улюбленого письменника, черевички часів молодості Твоєї бабусі чи колекцію іграшкових левів початку минулого століття.
Та якщо натрапиш тут на товар із надто «смішною» ціною, добре подумай. Ось яка халепа трапилася з одним англійцем. Він знайшов на е-аукціоні прикрашений коштовностями годинник всесвітньо відомої марки за ціною в десятки разів меншою за звичайну. Придбав. Коли товар було доставлено, виявилося, що чималенькі гроші він заплатив за... фотографію знаменитого годинника!
<b>Е-ГРОШІ</b>
Розраховуватися за е-покупки можна кількома способами.
Найпростіший — оплата товару готівкою кур’єрові чи службі доставки. Не забудь узяти чек, що засвідчив факт купівлі товару, адже він може знадобитися, якщо раптом доведеться повертати крам.
Деякі мережеві крамниці вимагають попередній розрахунок за товар, особливо якщо
йдеться про коштовні речі. Потрібно переказати гроші в банк на спеціальний рахунок продавця, і аж потім Твоє замовлення буде прийнято.
Це не надто зручно, адже рух коштів відбувається повільно й товар доведеться чекати досить довго.
Якщо е-крамниця велика, вона може дозволити собі приймати кошти від покупців з їхніх кредитних карток.
Однак цей вид розрахунку продавці не дуже полюбляють, адже ним, буває, користаються злодії.
Річ у тім, що продавець не має можливості перевірити, чи справжній власник скористався кредиткою, чи її дані, приміром, викрадені. Злодії вигадують дедалі різноманітніші схеми для крадіжок у таких операціях.
Ще є системи електронних платежів. Вони мають справу як із банківськими рахунками, так і з електронними гаманцями. Таких сервісів багато й ними зручно користуватися, адже «віртуальні гроші» рухаються в Мережі миттєво, та не потрібно ходити до банку.
Є два способи здійснювати оплату в такій системі. Із будь-якого верстака можна зайти на «платіжний» сайт, отримати доступ до свого е-гаманця й здійснити платіж. Або можна завантажити на власний комп'ютер спеціальну програму. Вона дасть змогу продивлятися витрати, поповнювати рахунок, знімати з нього кошти чи переказувати їх на інший рахунок. Найпростіший спосіб поповнення гаманця — платіжними (як рахунок мобільного) або ж кредитними картками, поштовим переказом чи в банкоматі.
<emphasis>СТЕРЕЖИСЯ ШАХРАЇВ! ДОВІРЯТИ МОЖНА ТІЛЬКИ НАДІЙНИМ І ВИЗНАНИМ СИСТЕМАМ ОПЛАТИ ТА КРАМНИЦЯМ. ЯКЩО ТИ БАЧИШ У НИЖНЬОМУ КУТОЧКУ АБО В АДРЕСНОМУ РЯДКУ СВОГО БРАУЗЕРА ЗОБРАЖЕННЯ ЗАМКА З ДУЖКОЮ, МОЖЕШ НЕ ХВИЛЮВАТИСЯ: ЦЕЙ ВЕБ-РЕСУРС ЗАХИЩАЄ ТВОЮ ОСОБИСТУ ІНФОРМАЦІЮ</emphasis>.
</body>
