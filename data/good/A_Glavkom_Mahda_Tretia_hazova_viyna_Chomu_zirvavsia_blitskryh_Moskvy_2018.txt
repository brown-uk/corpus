Українська влада, за винятком прем'єра Володимира Гройсмана, виступила єдиним фронтом

Загострення відносин між «Нафтогазом України» та «Газпромом» можна оцінити як нову газову війну. Чергову у російсько-українських відносинах, проте далеко не таку успішну для Росії, як попередні. Під першим натиском Україна зуміла вистояти та обернути ситуацію на власну користь.

Нагадаємо, що попередні газові війни відбулися не навесні, а на початку 2006 та 2009 років. У 2006-му Україна не лише зіткнулася з колапсом системи опалення цілого міста Алчевськ, до того, ще у 2004-му, змушена була допустити на власний енергетичний ринок компанію-посередника RosUkrEnergo з яскраво вираженим кремлівським корінням. У 2009 році після тритижневої паузи у транзиті газу представники Росії та України підписали газовий контракт, який освятили Володимир Путін та Юлія Тимошенко. Варто наголосити, що в обох випадках у Кремлі розраховували не стільки отримати надприбутки у енергетичних відносинах з Києвом (це приємний бонус, не більше), скільки дискредитувати Україну як країну-транзитера та встановити повний та беззастережний контроль над українською ГТС. Дозволю собі припустити, що без газових війн не було б ані успішної реалізації проекту «Північного потоку», ані купівлі «Газпромом» «Белтрансгазу».

Цього разу показово-нервову реакцію «Газпрому» спровокувало рішення Стокгольмського арбітражу, який в останній день лютого визнав правоту «Нафтогазу України» у комерційній суперечці стосовно питання транзиту «блакитного палива» українською територією. Нагадаємо, що наша ГТС залишається найбільш масштабним каналом постачання вуглеводнів клієнтам «Газпрому», а спроби дискредитувати Україну як безвідповідального транзитера здійснювалися і раніше, проте без особливого успіху. Питання, як видається, не в економічній складовій, а у неспроможності «газпромівців» гідно програвати.
