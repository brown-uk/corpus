Туристична інформація є у відкритому доступі, оскільки сьогодні туристичні фірми велику увагу приділяють інформатизації своєї діяльності. Інтернет став поширеним середовищем зберігання даних у відкритому доступі, що дає змогу пришвидшити процеси обміну інформацією між суб'єктами туристичної діяльності.

Сучасний туристичний продукт стає гнучкішим та індивідуальнішим, привабливішим і доступнішим для споживача внаслідок його представлення в новому інформаційному середовищі.

Постановка проблеми

Туристична діяльність характеризується значною інформаційною насиченістю. Інформація в туристичній сфері відіграє важливу роль. Це пов'язано з тим, що дуже часто туристи замовляють послуги наперед на основі відгуків інших споживачів туристичного продукту. Саме тому формування відповідного інформаційного забезпечення туристичної діяльності є необхідним інструментом для покращення якості надання туристичних послуг.

За допомогою інформаційних потоків можна забезпечити безперервне надання послуг, тобто налагодити двосторонній зв'язок між фірмою-виробником та споживачем туристичної послуги. Тому сьогодні важливо проаналізувати особливості створення туристичних ресурсів з огляду на потреби туристів, враховуючи попередній вітчизняний та міжнародний досвід.

Основним джерелом інформації, за допомогою якої можна формувати відповідний туристичний продукт, є відкриті веб-ресурси. До прикладу, для формування оптимальних туристичних маршрутів використовують доступні в Інтернеті відомості про туристичні об'єкти, супутні туристичні послуги, природні умови тощо.

Для організації процесу надання туристичних послуг необхідно передусім привести інформацію до однорідного вигляду для розв'язання проблеми формування якісного інформаційного забезпечення.

Аналіз наукових досліджень

Оскільки інформація відіграє вагому роль під час створення туристичного продукту, то для задоволення потреб споживача туристичного продукту необхідно постійно покращувати способи обробки та подання туристичної інформації, технології формування туристичної послуги.

Для того щоб вибрати відповідні методи та засоби обробки туристичної інформації, а також форми її подання, потрібно передусім виділити основні характеристики туристичної діяльності, спрямованої на створення оптимальних туристичних продуктів та задоволення потреб споживача туристичного продукту шляхом надання туристичних послуг.

Серед особливостей туристичної діяльності виділено такі:
-	неперервний обмін інформацією між виробником та споживачем туристичного продукту переважно через Інтернет;
-	персоналізація надання туристичної послуги з урахуванням потреб споживача туристичного продукту;
-	обмежені часові проміжки надання послуги, оскільки послугу можна отримати у певному місці у визначений час, тобто споживання послуги відбувається у місці пропозиції з одночасним її формуванням, а зберегти її не можна, тому що це вже буде інша послуга;
-	суб'єктивність оцінки якості надання послуги, оскільки задоволення послугою залежить від вподобань окремого туриста, природних факторів у момент отримання послуги, а також відгуків інших клієнтів, оскільки туристичну послугу спочатку продають, а потім отримують.

З цих особливостей випливає, що туристична діяльність потребує формування якісного інформаційного забезпечення на основі туристичної інформації з різних джерел із застосуванням методів інтеграції інформаційних ресурсів для створення цілісного туристичного ресурсу.

Якість інформаційного забезпечення туристичної діяльності залежить від якості інформаційного наповнення туристичного продукту та ефективності процесів формування інформаційного наповнення туристичного продукту.

Отже, інформаційне забезпечення туристичної діяльності формується як певний інформаційний продукт, який повинен задовольняти потреби споживача туристичного продукту. Цей інформаційний продукт фактично є туристичною документацією, що містить інформацію про туристичний продукт, згруповану за розділами.

Інтегральною оцінкою надання туристичних послуг є їх якість, тобто сукупність характеристик туристичної послуги і здатність її задовольняти потреби та сподівання споживача туристичного продукту. На якість туристичної послуги впливає не лише рівень надання туристичних послуг, а й людський фактор: вибір туристичної послуги залежить від відгуків споживачів туристичного продукту.

Важливо застосовувати методи покращення якості, які найбільше відповідають цілям покращення якості туристичної послуги. Необхідно створювати передумови для високої якості надання туристичної послуги, тобто точну відповідність між наданими послугами та сподіваннями споживача туристичного продукту.

Цілі статті

Постійне вдосконалення надання туристичних послуг можливе за умови формування відповідного інформаційного забезпечення туристичної діяльності, оскільки сьогодні спостерігається інтенсивна інформатизація туристичного продукту. Інформація забезпечує взаємозв'язок між виробником та споживачем туристичного продукту.

Метою роботи є:
- проаналізувати особливості формування інформаційного забезпечення туристичної діяльності;
- визначити роль консолідації туристичної інформації як оптимального способу інтеграції даних;
- з'ясувати важливість аналізу та моніторингу відгуків споживачів туристичного продукту;
- запропонувати узагальнену схему формування туристичної документації на основі виявлення та заповнення прогалин.

 Класифікація розділів, що документуються в туризмі

Для формування туристичної документації, яка би повною мірою задовольняла потреби споживача туристичного продукту, необхідно врахувати його потреби та вимоги, тобто вагомою є обробка запитів з урахуванням інтересу споживача.

Якщо допустити такий варіант, що взаємодія між фірмою та споживачем здійснюється онлайн, що нині дуже популярно, то інтерес такого віртуального споживача можна визначити на основі аналізу таких елементів:
– відгуки на тематичних форумах;
– здійснення запитів пошуку;
– анкетні дані;
– скарги та пропозиції на туристичних сайтах фірм.
