«На те я лірик, щоб запитувать, не тільки холодно озватися, не тільки лозунги почитувать, а – дивуватись, дивуватися…» – написав колись Павло Тичина. Автор незвичайного альбому «Версаль і Козинка» (Про красу світу та душу рідного краю), щойно виданого Фундацією «Українська друза», Микола Волга вміє не лише дивуватись, а й дивувати. Дивувати своїм щедрим мистецьким талантом, щирістю, умінням скрізь і всюди шукати й знаходити красу – красу людей, будівель, довкілля, живих і неживих істот. Він – митець широкого профілю, з великим діапазоном творчих зацікавлень: архітектор і народний майстер, поет і художник, філософ і естет, мандрівник і мрійник, котрий розуміється на коштовних камінцях, здатний читати через них долю, майбутнє, вгадувати життєві шляхи. Він об'їздив багато країн світу, де експонував свої твори, пропагував українське мистецтво. Уважним оком митця Микола Волга вдивлявся в чужий побут і мистецтво, вивчав звичаї, повір'я, перекази тих країн, які відвідував. Фотоапарат фіксував побачене, перо занотовувало і побачене, і почуте, і пережите. Так народжувалися основи майбутніх творчих проектів, які тільки йому відомим способом впліталися в українські реалії, ставали у поєднанні з ними непорушним цілим.

У передмові до видання, написаного у формі діалогу з онуком, автор зауважує: «Я не знаю, що воно сотворилося. Втім, друже, на цих сторінках є щось про найдорожче. Тут – і любов, і Божий живопис, і золоті самородки, і розсипища самоцвітів… Якщо поталанить, натрапиш навіть на діамант». Можу підтвердити: так воно і є.

Кілька років тому Микола Семенович подарував мені розкішно виданий альбом АртАбетка (Цвітопоема), де вже вгадувалися обриси нинішнього мистецького витвору, який вражає своєю багатожанровістю, інформаційною насиченістю, неординарністю мислення, відкритістю і теплом душі. Стисло і вагомо про це йдеться в анотації, уривок з якої процитую: «До видання ввійшли авторські художні автобіографічні та ліричні твори, легенди, самоцвітні картини, світлини фотохудожників, репродукції полотен митців, які на початку незалежності презентували світові Україну. Автор, ставши свідком багатьох історичних подій, відверто мовить про них і знаходить відповіді на запитання: хто є світочами нації, яким має стати наше світле майбутнє?». У передмові до видання, написаного у формі діалогу з онуком, автор зауважує: «Я не знаю, що воно сотворилося. Втім, друже, на цих сторінках є щось про найдорожче. Тут – і любов, і Божий живопис, і золоті самородки, і розсипища самоцвітів… Якщо поталанить, натрапиш навіть на діамант». Можу підтвердити: так воно і є.

Микола Волга як досвідчений казкар раз у раз відкриває свою чарівну скриньку і дістає звідти чергову порцію спогадів, замальовок, оповідок, поезій. Він любить, обожнює природу і «братів наших менших», без яких, як і без нас, людей, вона була б мертвою, спорожнілою пустелею. Ота безмежна любов до рослин, птахів, звірів і навіть, здавалося б, бездушних каменів, зігріває його серце, надихає на творчість. Тут і плеса озер, і квіти, і різноманітні камінці, екзотичні представники флори й фауни, і… буяння, буяння незвичних, неземних кольорів, які збуджують наше уявлення, бентежать наші фантазії. Це є альбом-запрошення до свята, до потаємного чародійного дійства, в якому так багато тепла, любові, зваби й загадковості. Перед нами фоліант, який вкарбував у собі за допомогою пера, пензля, фотоапарата, і, звичайно, літературного хисту, вибрані сторінки біографії автора, якому чимало колег могли б щиро позаздрити.
