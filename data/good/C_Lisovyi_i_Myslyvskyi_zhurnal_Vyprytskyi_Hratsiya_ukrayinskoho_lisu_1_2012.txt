Тут важливу роль відіграють досвід єгеря і знання поведінки та звичок місцевих звірів.

Стрілки, займаючи свої номери, зобов'язані показати сусідам справа і зліва місце свого номера, а також запам'ятати розташування сусідніх номерів. Стрільцю сходити зі свого номера заборонено до закінчення загону, поки не прозвучить команда покинути номери, або до моменту виходу загоничів на лінію номерів. Зброя заряджається безпосередньо на номері, а розряджається одразу після закінчення загону.

Успіх полювання залежить не тільки від поведінки номерів на стрілецькій лінії і їх стрілецької підготовки, а й від правильної роботи загоничів. Рухаючись у загоні, вони повинні тримати рівну лінію і постійну дистанцію між загоничами. Орієнтуватися в цьому допомагають їх голоси, прислухаючись до яких кожний загонич регулює швидкість свого просування і своє положення в лінії загону. Перелом лінії загону або надмірна відстань між загоничами може стати причиною виходу звіра із загону через лінію загоничів, тобто в бік, протилежний від лінії стрільців.

Загінне полювання можна проводити з участю однієї або двох собак, які є незамінними помічниками. В загоні вони легко перевірять складні місця, не завжди доступні для людини, Голоси собак завжди сповістять про наявність в облаві звіра, що дасть можливість стрілкам завчасно підготуватися до зустрічі звіра.

Полювання з вежі

При такому полюванні в мисливця значно більший огляд, ніж із землі, він бачить наближення звіра здалеку, менше турбує його, а звіру набагато важче почути і побачити людину. Вежа – штучна споруда. Вежі можуть бути стаціонарні і переносні. Стаціонарні вежі зазвичай заввишки близько 3 метрів. Піднімаються на майданчик вежі драбиною. Стаціонарні вежі бувають у вигляді відкритого майданчика, майданчики з навісом і навіть будки, піднятої над землею. Встановлюються вони на краю кормових полів, на відстані 20–30 метрів від підгодівельних майданчиків, куди звірі приходять майже регулярно. Такі вежі характерні для господарств високої культури і є прерогативою державних і приписних угідь. Встановлюють вежі не на узліссі, а за першим рядом дерев, щоб контури вежі не виділялися на тлі дерев, а зливалися з ними.

У країнах Західної Європи відстрілювання звіра з вежі – поширений спосіб добування дичини.

Полювання з вежі не потребує від мисливця фізичних навантажень, але воно при цьому позбавлене романтики, притаманної колективному полюванню. Проте дає можливість мисливцю ближче ознайомитися з життям і поведінкою тварин у природних умовах. Полювання з вежі припускає використання лише нарізної зброї. І якщо полювання не переслідує добування трофея з високою оцінкою, то мисливець може на прохання працівників мисливгосподарства вполювати тварину, що підлягає вилученню з популяції. В такому полюванні є можливість добре роздивитися звірів, вибрати і добути необхідний вам об'єкт полювання. Мисливець може тут розраховувати тільки на один постріл, і не має нагоди переслідувати пораненого звіра.

Полювання із засідки

Це індивідуальний вид полювання. Мисливець, що знає місцевість і звички козуль, які водяться в цих угіддях, вибирає собі зручне укриття на землі і чатує на тварину. Засідку влаштовують на кормових місцях, на шляхах переходів тварин від місць відпочинку до кормових місць. При цьому необхідно враховувати погодні умови, напрям вітру.

Чатуючи в засідці, мисливець не повинен пропускати жодного звуку, аналізувати все, що відбувається навколо. Він має бути готовий до пострілу. А постріл тут може бути тільки один. Необережні дії або промах зведуть усі зусилля мисливця до його поразки в поєдинку з козулею.

Полювання з підходу

Враховуючи, що козуля має прекрасний нюх і дуже гарний слух, полювання з підходу досить важке.
