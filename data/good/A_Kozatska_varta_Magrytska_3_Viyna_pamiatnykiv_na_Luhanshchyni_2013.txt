<id>A</id>
<author_surname>Магрицька</author_surname>
<author_name>Ірина</author_name>
<title>Війна пам’ятників на Луганщині</title>
<publ_in>Козацька варта</publ_in>
<url></url>
<publ_part>4</publ_part>
<publ_place>Алмазна</publ_place>
<publisher></publisher>
<year>2013</year>
<pages>7</pages>
<length>347</length>
<alt_orth>0</alt_orth>
<errors>не споруджувати пам’ятник - не споруджувати пам’ятника</errors>
<comments></comments>
<body>
Мешканці Дякової слободи Антрацитівського району вимагають від влади гідно вшанувати 200 своїх земляків, репресованих більшовицькою владою. Та ж влада, як і годиться, ніяк не реагує. 
Хто ж стане на постамент у сквері Пам’яті? 
Найбільші ж баталії п’ятий рік поспіль чиняться між проукраїнською громадою і міськими депутатами за збереження скверу Пам’яті на місці колишнього Гусинівського цвинтаря в центрі Луганська (на ньому з кінця XIX ст. поховані десятки тисяч людей, представників творчої інтелігенції, духовенства, жертви трьох голодоморів, двох воєн, сталінських репресій; а сьогодні на їхніх могилах розміщують дитячі майданчики й готові розміщувати розважальні заклади), а також за майбутній пам’ятник на вже підготовленому постаменті в центрі цього скверу. Депутати хотіли встановити тут фігуру Катерини II як «засновниці Луганська», громада ж (понад 30 організацій) – скульптуру Янгола-Охоронця. Були численні протестні мітинги проти Катерини як символу імперії та розпусти, колективні листи до міського голови Сергія Кравченка з вимогою не допустити такої ганьби; були громадські слухання з гнівними виступами представників громадськості. Цікаво, що під час оголошеного конкурсу громада зібрала понад 20 листів з 324 підписами за пам’ятник Янголові-Охоронцю, а прихильників Катерини II було 331 – це нардеп Колесніченко, ті ж «Молодогвардійці» Клінчаєва і працівники заводу «Маршал», власником якого є нинішній народний депутат від ПР Сергій Горохов (цю кількість апологетів російської цариці влада зліпила нашвидкуруч, злякавшись масової народної підтримки іншого пам’ятника вже наприкінці конкурсу). Нарешті, 2011 року луганські депутати стали на позицію здорового глузду й погодились таки на пам’ятник, запропонований громадою. Аж ось вигулькнув новопризначений архієпископ Луганський та Алчевський УПЦ МП Митрофан: 12 березня цього року він написав відкритий лист до С.Кравченка з вимогою не розглядати більше питання щодо встановлення пам’ятника Янголові, який, на його думку, є не православним, а католицьким символом, що провокуватиме конфлікти між його паствою, з одного боку, і парафіянами «неканонічної» УПК КП і греко-католиками – з іншого. Чи Митрофан не знає, а може, забув, що подібні пам’ятники є в багатьох містах Росії і в зовсім не католицьких Києві та Кіровограді? 28 березня прихильники Наталії Вітренко і члени Партії пенсіонерів України швиденько відреагували на цей лист московського батюшки акцією з вимогою не споруджувати пам’ятник Янголові-Охоронцю у сквері Пам’яті, а натомість установити православний поклонний хрест.
</body>
