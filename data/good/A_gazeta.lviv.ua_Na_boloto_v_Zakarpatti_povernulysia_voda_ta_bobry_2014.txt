<id>A</id>
<author_surname></author_surname>
<author_name></author_name>
<title>На болото в Закарпатті повернулися вода та бобри</title>
<publ_in>Львівська газета</publ_in>
<url>http://www.gazeta.lviv.ua/ecology/37205</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>297</length>
<alt_orth>0</alt_orth>
<errors></errors>
<comments></comments>
<body>
Упродовж 2012-2014 років національний природний парк «Зачарований край» разом із Всесвітнім фондом природи <foreign>WWF</foreign> успішно реалізували проект із відновлення болота «Чорне багно», розташованого на схилах гори Бужора у Закарпатті
Водно-болотне угіддя «Чорне багно» є найбільшою болотною екосистемою регіону, воно займає площу близько 15 га. Унікальністю цього високогірного болота, розташованого на висоті 840 м над рівнем моря, є велика потужність торфових покладів (глибиною до 5,9 м) і своєрідна рослинність.
У 50-х і на початку 60-х років минулого століття на природних потічках, що протікали через болото, побудували осушувальні канали. Це порушило природну рівновагу, відтак змінилася екосистема болота.
У зоні осушувальної дії каналів понизився рівень ґрунтових вод, відповідно, знизилася вологість ґрунту. Внаслідок цього поступово почала зникати унікальна водно-болотна рослинність, її замінили злакові трави й інші рослини посушливих регіонів. У верхів’ї основного потічка, що протікає через усю територію болота, зникло велике джерело, з якого він брав свій початок. Багата водно-болотна рослинність збереглася тільки на окремих пониженнях і на невеликій площі у зоні так званого «куполу», де наявні особливо великі запаси торфу. Останній здатний добре затримувати надлишкову вологу.
«Проект повернення болота до природного стану передбачав часткове засипання штучно створених меліоративних каналів. Також було влаштовано загати (пересипи) на основному потічку болота. Це дозволить із часом повністю відновити природний водний режим екосистеми болота», – розповів Тарас Ямелинець, Всесвітній фонд природи <foreign>WWF</foreign> в Україні.
Надзвичайно важливим фактом є те, що при виконанні проекту, спрямованого на допомогу природі, й сама природа активно цьому сприяла. Так, у потічку на території болота оселилися бобри, які почали активно будували загати, внаслідок чого збільшився рівень води потічка й рівень ґрунтових вод. У 2013 році на болоті помітили диких качок.
У рамках проекту для еколого-просвітницьких цілей біля болота встановлено стенд, на якому відвідувачі парку можуть ознайомитись з інформацією про водно-болотне угіддя. Виконання проекту стало можливим завдяки фінансовій підтримці Всесвітнього фонду природи (<foreign>WWF</foreign>).
</body>