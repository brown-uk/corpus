<id>C</id>
<author_surname>Панова</author_surname>
<author_name>Катя</author_name>
<title>Донбас та голуби</title>
<publ_in>National Geographic Україна</publ_in>
<url></url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>749</length>
<alt_orth>0</alt_orth>
<errors>переглядали!», - переглядали!»</errors>
<comments></comments>
<body>
Деякі селекціонери розводять миколаївських голубів, а звичайних поштових беруть за названих батьків, бо вони добре вигодовують чужих пташенят. У голубів самці теж висиджують яйця - з десятої до сімнадцятої години. Потім на варту стає голубка. А ось воркують, усупереч загальній думці, не голубки, а найчастіше голуби - для зваблювання самиць.
У ДОНБАСЬКИХ МІСТАХ і містечках голуби та шахти - дві нероздільні складові життя. Взявши у Черняєва двох голубів у подарунок, вирушаю в Шахтарськ. Кілька років тому в цьому місті я познайомилася з 30-річним шахтарем Андрієм Цикоревим на прізвисько Камікадзе. Від безгрошів’я він видобуває вугілля в найнебезпечніших нелегальних рудниках - так званих копанках, щодня ризикуючи не повернутися додому. Коротко розповівши про робочі будні, шахтар запросив мене тоді до себе додому і показав єдину свою втіху - голубник із 70 птахами. «Сидиш. Воркують. На душі добре», - небагатослівно пояснив Андрій. І чорною від вугілля рукою взяв білу голубку й кинув у небо.
У Шахтарську здається, що майже всі жителі, разом з місцевим священиком, є голубівниками. Таксист Сергій Тахненко, примічаючи у мене птахів, одразу міниться на виду. Цей колишній шахтар тримає голубів з п’яти років. А діставши від нас птаха, він нетямиться зі щастя.
Другого голуба їду віддавати Андрієві Цикореву. Той досі працює на копанці, в сусідньому Торезі. Повернувшись зі зміни, показує нових птахів. Цього вечора завітали його друг Руслан Малахов і вітчим Юрій Ісиков. Вітчим - людина непростої долі, про що свідчать витатуйовані на плечі погон, на печінці - святий Миколай, а на черевному сплетінні - голуб, що, мабуть, уособлює Святого Духа. Він пиячить і відсидів у в’язниці, каже: «Голуби на зону літають, листи і гроші передають. Донині, а ви як думали?»
Руслан Малахов працює на державній шахті «Глибока». Раніше мав власну копанку, там і працював, але останнім часом без прикриття зверху видобувати вугілля стало неможливо. Біля його голубника клітки з вгодованими білими кроликами - як і птахів, їх він тримає заради задоволення, а не харчування. Дружина Наталя поділяє це захоплення. Подружжя любить вечеряти тут-таки, милуючись на птахів. Вони у них декоративні - далеко не літають, щонайвище піднімаються на дах голубника, зате смішно ходять, розпустивши павиний хвіст, і гарно перекидаються в повітрі.
Шахтареві-пенсіонеру Ігорю Шемякіну теж пощастило - дружина Олена цікавиться птахами. «У нас точнісінько як у фільмі “Любов і голуби”. Скільки разів переглядали!», - сміється вона. Демонструючи господарство: вулики, павичів, виноградники, ластів’яче гніздо й нарешті город, куди буквально виходить пласт вугілля, Ігор раптом насуплюється і показує тріщину в будинку. Ще кілька років, і його дім може зруйнуватися. Вода в криницях по вулиці давно вже зникла. Було недалеко озеро - теж не стало.
Це наслідки нелегального видобутку вугілля. Раніше в Шахтарську працювала шахта «Кантарна», але її закрили. Тепер нелегали згадали про полишені пласти й розробляють їх без огляду на екологію та норми безпеки. «Від стовбура [шахти] до мого будинку 125 метрів. Молотки вночі чутно. Вибрали вугілля, забрали риштування, почало просідати. А кажуть, саме обвалилося, сліди в воду», - зітхає Шемякін.
Нелегальних копанок тільки в Шахтарську та навколишніх селищах близько тисячі. Будинки тріщать і сповзають із пагорбів, забруднюється вода.
«Ми ж не одні на вулиці. Але нікого підняти не можемо. Він [власник копанки] усім людям рота стулив - вугілля возить безплатно. По дві тонни, навесні й восени», - каже Олена Шемякіна. На ринку тонна вугілля коштує близько 600 гривень.
Біля кожного будинку справді лежать купи вугілля. Дорогами куриться вугільний пил, на обрії терикони. Навколо міста - величезні кар’єри до 30 метрів завглибшки, звідки вибирали вугілля екскаваторами. По краях звисає коріння дерев. За кілька метрів від житлових будинків із копанок кустарно видобувають вугілля, піднімаючи на-гора лебідками у ваннах.
Ігор Шемякін сам є частиною цього зачарованого кола. Він працює на «дірці» за кілька кілометрів від дому. Його тесть узагалі копає під себе. Що вдієш, іншої роботи в місті нема.
У Шахтарську найглибша шахта в Європі - «Глибока», де видобувають на глибині 1378 метрів. На державному підприємстві 2600 працівників. Тут витрачають десятки мільйонів гривень на охорону праці, дотримуються техніки безпеки, робочий день триває 6 годин і пенсії високі. Проте легальних шахт недостатньо, щоб вирішити соціальну проблему регіону.
«Копанки - це якась вакханалія. Глибока рана Донбасу. Величезне шкідництво - передусім для екології. Псуються родючі землі. І робота важка. Можна в категоричній формі заборонити. Але працювати ж ніде. Завтра [безробітний] візьме сокиру і піде грабувати. На жаль, так воно є», - розповідає директор «Глибокої» Шаміль Мамлєєв.
Відволікаючись від важких думок, він зізнається, що недавно здійснив дитячу мрію й завів голубів. Птахи в цих краях зрівнюють робітника-нелегала й президента. «Голубиний світ нічим не відрізняються від людського, - каже Мамлєєв. - Воркують, штовхаються, заклювати своїх можуть. Стосунки такі самі».
</body>

