<id>F</id>
<author_surname>Загвозкіна</author_surname>
<author_name>О. С.</author_name>
<title>Що таке звук?</title>
<publ_in>Фізика для допитливих</publ_in>
<url>http://journal.osnova.com.ua/download/46-26-33912.pdf</url>
<publ_part>2</publ_part>
<publ_place>Харків</publ_place>
<publisher>Основа</publisher>
<year>2013</year>
<pages>12-15</pages>
<length>542</length>
<alt_orth>0</alt_orth>
<errors></errors>
<comments></comments>
<body>Так, струна, що коливається, то ущільнює, то розріджує повітря, а завдяки пружності повітря ці чергування передаються далі в простір — від шару до шару, і виникають пружні хвилі. Досягаючи нашого вуха, вони впливають на барабанні перетинки й викликають відчуття звуку. На слух людина сприймає пружні хвилі, що мають частоту в межах приблизно від 16 Гц до 20 кГц (1 Гц — 1 коливання за секунду). Відповідно до цього пружні хвилі в будь-якому середовищі, частоти яких лежать у зазначених межах, називають звуковими хвилями або просто звуком. Пружні хвилі частотою менш ніж 16 Гц називають інфразвуком, а хвилі, частота яких перевищує 20 кГц, — ультразвуком.
<b>Музичний звук</b>
Якими б не були музичні інструменти за формою, будовою й розмірами, усі вони створені з однією метою  — видавання приємних для слуху музичних звуків. Що ж таке музичний звук?
Звуки бувають дуже різними. Ті, що створюють постійний фон, не організовані в струнку систему, не пов’язані між собою, і ті, що мають особливі властивості: чисті, дзвінкі, певної висоти, що мають смислову виразність, — музичні звуки.
<b>Характеристики звуку</b>
Музичні звуки різняться за висотою, тривалістю звучання, тембром (специфічним «забарвленням», яке залежить від матеріалу, величини й форми інструмента), від способу отримання звуку й за динамікою, тобто силою звучання.
<b>Гучність (інтенсивність) звуку</b>
Якщо виконати музичний твір від початку до кінця на одному рівні гучності, він багато втратить у своїй виразності. Якби інструменти не могли змінювати гучність звуку, музика навряд чи могла б виражати найтонші відтінки почуттів.
Гучність звуку (інтенсивність сприйняття) визначають амплітудою коливань, але щоб інтенсивність сприйняття (те, що ми чуємо) збільшувалася лінійно, інтенсивність подразнення (пропорційна квадрату амплітуди коливань) має збільшуватися експоненціально (закон Вебера-Фехнера). Інакше кажучи, подвоєння гучності відчувається лише за досягнення другого ступеня первісного подразнення.
Для вимірювання гучності у фізиці користуються одиницями, що називають фонами (децибелами):
<i><b>Шкала гучності:</b> поріг чутності — 0  дБ, шепіт — 20 дБ, нормальне мовлення — 40 дБ, крик — 80 дБ, великий оркестр — 100 дБ, біль у вухах — 180 дБ.</i>
<b>Тембр (спектральний склад)</b>
Музика здатна висловити все. Їй доступні й порухи думки, і будь-яке почуття, і найменший відтінок настрою. Бажання людини користуватися великим вибором музичних голосів і викликало до життя різноманіття інструментів. І якщо один інструмент не може щось передати, то це робить інший. Але як вдається відрізнити звук, узятий, наприклад, на скрипці, від звуку такої самої висоти, узятого на кларнеті? Це залежить від тембру. Пояснюється розходження в тембрі тим, що у звичайних звуках наявні коливання різних частот і амплітуд. Коливання найнижчої частоти в цьому наборі слугують основним тоном. Їхня амплітуда найбільша. Усі інші коливання називають обертонами. Окремо ми не чуємо обертонів, але саме вони, змішуючись з основним тоном, утворюють тембр.
Кількість і якість обертонів залежить від довжини, товщини й матеріалу струни, від довжини й середнього розміру інструмента, від матеріалу, з якого він зроблений. Впливає на тембр і форма інструменту.
<b>Тривалість звуку</b> 
Якщо швидко вдарити пальцем по клавіші, вийде уривчастий, дуже короткий звук. А якщо натиснути на неї й тримати, то звук буде значно довшим і загасатиме поступово. Загальна тривалість звучання залежить від тривалості коливань джерела звуку.
Тривалість у музиці позначають спеціальною системою значків. Одна нота, зображена на папері, може під час виконання на інструменті тривати різний час (звичайно, не сама нота, а звук, позначуваний нею).
<b>Висота звуку (частота)</b>
Натиснувши крайню ліву клавішу рояля або фортепіано, ми почуємо дуже низький звук, а натиснувши крайню праву, — дуже високий. У  нашому сприйнятті музичні звуки дають відчуття простору.
</body>