Гільчанці гідно представили мистецтво рідного села

Село Гільча Друга, що у Здолбунівському районі, відоме в краї урочищем Святого Миколая, де в кам'яному гроті б'ють з-під землі два джерела чистої холодної води, яку вважають цілющою. За легендами поблизу джерела відпочивали й смакували водою козаки-повстанці Северина Наливайка, вгамовували спрагу та омивали цілющою водою рани воїни Богдана Хмельницького, котрі поверталися після боїв під Берестечком. Урочище Святого Миколая і село Гільча увійшли і в історію нашої літератури. Адже повз джерело Дубенським трактом, який пролягав через Гільчу, проїжджали видатні письменники Тарас Шевченко, Іван Нечуй-Левицький, Михайло Коцюбинський, Улас Самчук, Олесь Гончар та інші У 1881 р. побувала тут і Олена Пчілка, мати Лесі Українки. Свої враження від цієї подорожі, від чарівної волинської природи вона описала в невеликій віршованій поемі «Гульча».

Відтепер про Гільчу в області знатимуть ще більше людей завдяки роботам народних умільців, які взяли участь у виставці «Мистецтво одного села», що демонструється в приміщенні Рівненського обласного краєзнавчого музею. Гільчанська земля, напевно, завдяки своєму джерелу, надзвичайно багата й талантами – що не хата, то майстер. Вишивка, різьба по дереву, лозоплетіння, фотографія, ляльки-мотанки, художня обробка металу, картини, вироби з солоного тіста, макраме, бісероплетіння – все це та багато іншого можна побачити на виставці. Довгий час у Гільчі проживали чехи, які залишили по собі не лише хорошу пам'ять, але й національні костюми, речі побуту, що теж представлені в експозиції. Найвідомішим вихідцем із села є художник Юрій Нагулко. Нині його картини відомі по всьому світу. І хоч імена Любові Гульчук, Надії Копервас, Софії Сапанюк, Іванни Мартинюк, Надії Дицяк, Надії Богатько, Ольги Жуковської, Юрія Шуляка, Оксани Січкарук та інших майстрів ще не такі відомі, їхні роботи є окрасою виставки. Урвенський сільський голова Лідія Балабат зазначила, що була просто подивована, з яким ентузіазмом місцеві мешканці взялися за організацію виставки, приносили побутові речі, вироби, пропонували допомогу. Привітати майстрів з успішним дебютом прийшли керівники області та району, їхні земляки. А народний аматорський вокальний ансамбль «Гільчанське джерело» будинку культури села Гільча Друга (керівник Тетяна Ковальчук) подарував присутнім незабутні хвилини зустрічі з народною піснею.

Виставка діятиме в краєзнавчому музеї до 14 березня.
