<id>A</id>
<author_surname></author_surname>
<author_name></author_name>
<title>Від реставрації до реінкарнації</title>
<publ_in>Подолянин</publ_in>
<url>http://podolyanin.com.ua/culture/show/8440/</url>
<publ_part></publ_part>
<publ_place>Кам'янець-Подільський</publ_place>
<publisher></publisher>
<year>2015</year>
<pages></pages>
<length>197</length>
<alt_orth>0</alt_orth>
<errors></errors>
<comments></comments>
<body>
<b>Вицвілі, брудні, облущені й фактично позбавлені майбутнього полотна, що роками відлежувалися у вогких підвалах фондів Кам’янець-Подільського історичного музею-заповідника, щороку отримують нове життя в майстернях К-ПНУ ім. Івана Огієнка.</b>
Картини із заплутаною віковою історією та не менш складними пошкодженнями тут майстерно «реанімують» студенти кафедри мистецьких дисциплін. Чергову партію відреставрованих ними мистецьких запасів музею-заповідника минулого тижня показали у Картинній галереї, де 29 січня проводився відкритий захист дипломних робіт магістрантів спеціальності «Реставрація творів мистецтва».
Під пильним оком державної екзаменаційної комісії кафедри дванадцятеро випускників-реставраторів звітували про виконані над пошкодженими картинами роботи та презентували власні копії відомих полотен. Різниця між «до» і «після» реставрації насправді вражає, адже студентам вдається відновити не лише повністю стерті шари лаку і фарби, але й віднайти втрачені написи та дослідити історію кожного з відреставрованих ними творів мистецтва.
Картини подільських художників і сакральні образи невідомих авторів виявилися досить вимогливими не лише до студентів, але й до матеріалів, які вони використовували. Тож під час роботи над відновлюваними картинами доводилось змінювати як реставраційні матеріали, так і завдання своїх магістерських досліджень.
Утім якості виконаних робіт це аж ніяк не зіпсувало. Назад до музейних фондів вони повертаються яскравими від свіжих фарб і сповненими блиску від нового життя, яке в них вдихнули молоді реставратори.
</body>