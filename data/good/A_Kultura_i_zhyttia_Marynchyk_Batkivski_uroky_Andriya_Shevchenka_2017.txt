Щоразу, коли Андрій Шевченко, посол України в Канаді, приїздить у райцентр Ічню, що на Чернігівщині, його охоплює дивне відчуття благодаті.

Ніби 10 червня 1976 року він народився не в селищі Гвіздець Івано-Франківської області, а тут, у милому його серцю краї, де закопано пуповину його батька та пращурів Шевченків, які походили з давнього роду українських козаків. Ічня – рідне місто Андрієвого батька – відомого українського політика, письменника, журналіста, народного депутата Верховної Ради України II, III, IV скликань, заслуженого журналіста України і засновника благодійного «Фонду Віталія Шевченка».

Вочевидь, такі почуття до землі своїх предків по батьківській лінії він відчуває тому, що в Гвіздці лише народився. Але вперше усвідомив себе, ступив на землю і зробив ще несміливі й нетверді кроки саме в Ічні.

Тут промайнули незабутні роки його дитинства, тут він ріс до того, як пішов у школу, і під час літніх шкільних та студентських канікул щороку приїздив у наше містечко. Отже, невипадково постійно згадує землю пращурів як найдорожчу й незабутню прикмету дитинства.

Його батьки Віталій Федорович і Валентина Миколаївна Шевченки 1975 року закінчили філологічний факультет (спеціальність «Українська мова та література») Київського державного педагогічного інституту імені О. Горького (нині Національний педагогічний університет імені М. Драгоманова). По закінченні вишу Віталій Федорович працював кореспондентом відділу літератури і мистецтва республіканської газети «Друг читача» і часто перебував у відрядженнях. А мати Андрія викладала українську мову та літературу в школі, отже, щоденно приносила додому величезну купу учнівських зошитів. Оскільки молода сім'я не мала власного житла у Фастові, де оселилися Шевченки (місто за 65 кілометрів від столиці), то сина часто відправляли до Ічні. На противагу Гвіздцю, Ічня була набагато ближчою до Києва і Фастова, тож можна було провідувати Андрія частіше.

У роки Другої світової війни Андріїв дідусь Федір Васильович Шевченко пройшов нелегкий шлях від рядового до підполковника і навіть обіймав генеральську посаду – командував Холмською дивізією. В Ічні говорили, що за бойові операції його представляли до звання Героя Радянського Союзу, але, оскільки він мав власну думку і не любив заглядати в рот високому начальству, то високої нагороди не одержав.

Бабуся Людмила Костянтинівна працювала в бухгалтерії районного відділу народної освіти.

Андрійкові було лише два рочки, як зупинилося серце бойового офіцера, його дідуся Федора. А коли настав час малому йти до школи, бабуся поцілувала онука, сердечно благословила, як колись це робила, виряджаючи в науку до Києва сина Віталія, і сказала: «Сподіваюся, Андрію, що будеш гарно вчитися і своїми вчинками не осоромиш наш рід».

Віталій Федорович помітив, що Бог наділив сина талантом до художнього слова, тож всебічно розвивав обдарування хлопця. І не дивно, що в другому класі він випускав домашню газету, а в школі – рукописні книжки, одну з яких навіть виставляли в експозиції Музею книги і друкарства України.

Батько не сюсюкався з сином, а намагався привчити його до самостійності. Уміло й тактовно він підказував оптимальні рішення, наповнював його духовний світ, виховував Андрія на прикладах української історії, легендарного козацтва, на творах нашої літератури та кращих зразках національної культури. А ще привчив хлопця до спорту, щоб він ріс фізично розвиненим і загартованим.

Домашні уроки батьків дали могутній поштовх як у духовному, так і в фізичному розвитку сина й сприяли формуванню його творчого таланту. Андрій блискуче навчався, вчителі 117-ої Київської гімназії імені Лесі Українки не могли нахвалитися обдарованим учнем. Тож не дивно, що 1993 року він закінчив гімназію із золотою медаллю. А коли постало питання про обрання професії, вирішив іти стежиною батька. Але не навпростець. Після школи відразу вступив на факультет журналістики Київського університету імені Т. Шевченка, на факультет суспільних наук Національного університету «Києво-Могилянська академія» і до вищої школи м. Аламіди у США. Долати вершини науки вирішив розпочати з Америки, що дозволяло досконало опанувати іноземні мови й набути цінного життєвого досвіду. До речі, в Аламіді він здобув репутацію винятково обдарованого студента і закінчив навчальний заклад з феноменальними показниками, недосяжними в останні роки навіть корінним американцям. Крім того, професійно захопившись водними видами спорту, Андрій став чемпіоном з плавання серед студентів трьох штатів США. Водночас юнак виступав за студентську збірну з гандболу, ставши її найкращим бомбардиром. В американській пресі тих років часто з'являлися повідомлення на кшталт: «Спортсмен з України Андрій Шевченко цього разу знову показав найвищий результат, закинувши у ворота суперників … м'ячів».

Тож диплом журналіста він отримав уже після повернення до України. Диплом з відзнакою.

Із 1993 по 1997 роки Андрій працював кореспондентом газет «Наш час», «Українські вісті» (Едмонтон, Канада), «Час/Time», «Наша Україна». Публікаціями Андрія Шевченка рясніли сторінки багатьох престижних видань. Слід наголосити, що він перейняв від батька не тільки талант журналіста, а й уміння бачити та виділяти й аспектувати головне, щоб не лише об'єктивно й образно відтворити бачене та пережите, але й висловити свої думки та роздуми.

Звичайно, нелегко було поєднувати навчання з роботою журналіста, але хлопець проявив велику силу волі і знаходив час успішно навчатися й готувати публікації.

З 1994 по 1996 роки Андрій навчався в Києво-Могилянській академії, а 1999 року з відзнакою закінчив Інститут журналістики КДУ й отримав звання магістра журналістики. Але й надалі він використовував кожну нагоду чомусь повчитися, здобути сучасні знання. Стажувався в Дюкському університеті, що має 18-ий рейтинг у світі (штат Північна Кароліна). А 2007 рік особливо пам'ятний для Андрія, оскільки він першим із жителів країн СНД, Східної та Південної Європи переміг у конкурсі «Лідери майбутнього», ввійшов до списку 18 суспільно-політичних діячів світу, яких Єльський університет (Нью-Хейвен, штат Коннектикут) – навчальний заклад першої рейтингової п'ятірки, де здобували освіту п'ять президентів США – відібрав для участі у Всесвітній програмі лідерства. Спеціальні лекції п'ятнадцятьом обраним студентам читали тут найвідоміші у світі політики й науковці. Це навчання дозволило Андрієві заприятелювати з кількома нинішніми лідерами впливових країн західного світу, що вельми знадобиться під час майбутньої дипломатичної служби. Тоді він навіть не припускав, що незабаром сам читатиме лекції у світовому університеті № 1 – Гарвардському…

Пізніше А. Шевченко був стипендіатом Стенфордського університету США (2009) та стипендіатом Джона Сміта у Великій Британії (2013).

Та повернімося до журналістики. Неординарні публікації Андрія Шевченка охоче друкували провідні періодичні видання. У 1995–1997 роках він працює політичним репортером інформаційно-аналітичної програми «Післямова» Олександра Ткаченка (ефір на телеканалах УТ-1, «1+1», частотах регіональних телекомпаній мережі УНІКА-ТБ). Усе частіше й частіше його цікаві та неординарні репортажі і телесюжети стають предметом громадських дискусій. Він не намагався наслідувати відомих тележурналістів, а по-своєму творчо, образно й цікаво викладав інформацію, виробив свій авторський стиль.

Із 1997 по 1998 рік працює політичним кореспондентом щойно створеної Телевізійної служби новин (ТСН) каналу «1+1», куди його запросили разом із командою журналістів «Післямови» на чолі з О. Ткаченком. У своїх програмах він розповідає про суспільне життя і людину, яка бореться за виживання. Його сюжети дихають життям і викликають резонансний інтерес глядача.
