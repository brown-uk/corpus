«Шановні наречені! Чи готові ви поєднати свої серця і долі та на все життя бути вірними одне одному? Наречена?» – «Так». – «Наречений?» – «Так». Подружжя обмінюється обручками і ставить підписи у документах. «Прийміть свідоцтво про шлюб як дорогий і пам'ятний документ сім'ї вашої, віднині визнаної державою. Тепер ви подружжя, тож привітайте одне одного як подружжя!»

Отак коротко, без маршу Мендельсона і гучних застіль, справляють весілля в Полтавській виправній колонії для чоловіків №64. Замість шампанського на столі мінеральна вода, замість весільних суконь – повсякденні, але нарядні плаття. Єдине вікно в кімнаті перекривають тонкі смужки ґрат, а молодят на церемонію запрошує чоловік у формі – працівник колонії. Та незважаючи на деталі, у яких відчувається сувора атмосфера виправного закладу, на обличчях наречених, гостей і охоронців – усмішки, адже кожне весілля тут стає нагадуванням, що і за колючим дротом триває життя з усіма його радощами та незгодами.

Нині в колонії відбувають покарання близько тисячі засуджених, які скоїли тяжкі або особливо тяжкі злочини, однак рецидивістів тут немає. Як розповів начальник колонії Віктор Пивоваренко, більшість в'язнів досить молоді, у багатьох із них уже були серйозні стосунки, які вони не встигли закріпити шлюбом. Тепер, щоб одружитися, пара заповнює спеціальний бланк: спочатку своє бажання документально закріплює чоловік, а потім – майбутня дружина. На роздуми обом дається місяць, а після цього до колонії приїздять наречена і працівник ДРАЦСу, який проводить обряд. З початку 2011 року тут зареєстровано аж 56 шлюбів, а того дня церемонію пройшли п'ять пар.
