Педагоги, які добре оволоділи цими підходами і впевнено застосовують їх на практиці, неодмінно навчаються:
• організовувати курикулум й перегруповувати його навколо ключової інформації, понять і навичок;
• «бачити» й «аналізувати» окремих учнів, а також всю групу загалом;
• вивчати учнів, прагнучи зрозуміти їх та віднайти їхні індивідуальні особливості;
• не судити за першим враженням, помічати не лише дії, а й їх причини, наміри, що за ними стоять, а також відмовлятися від стереотипів;
• давати учням право голосу;
• продумувати розподіл часу й гнучко його використовувати;
• забезпечувати широкий вибір матеріалів та діставати їх з усіх можливих джерел;
• планувати різні способи досягнення спільної мети;
• визначати учнівські потреби й організовувати/забезпечувати навчальний досвід з урахуванням таких потреб;
• заздалегідь передбачати можливі проблеми під час виконання певної діяльності чи завдання і структурувати роботу учнів таким чином, щоб запобігти їх виникненню;
• делегувати учням певну частку відповідальності за процес навчання та викладання, попередньо переконавшись у тому, що вони до цього готові;
• варіювати види й умови діяльності учнів, намагаючись більше дізнатися про них і допомогти їм побачити себе в новому світлі;
• відстежувати й фіксувати початковий рівень підготовленості учнів і їхній прогрес в контексті індивідуальних і групових цілей;
• організовувати простір і матеріали;
• давати вказівки;
• у процесі навчання створювати для учнів ситуацію успіху;
• формувати в класі відчуття спільноти.

Наведені нижче три метафори яскраво ілюструють роль учителя у процесі диференційованого викладання.

Учитель як диригент оркестру.

Ця метафора змальовує образ лідера. Він знає усі нюанси музичного твору, може його елегантно інтерпретувати, здатен зібрати разом групу людей для досягнення спільної мети, хоч вони мало знайомі між собою та грають на різних інструментах. На репетиціях він створює можливості для індивідуальної практики, вдосконалення гри окремою групою інструментів, а також для сумісної роботи всього колективу. Кожен окремий музикант відточує свою майстерність для довершеного звучання музики у виконанні цілого оркестру. Зрештою, кожен учасник робить свій внесок у якісну гру та заслуговує аплодисменти (чи насмішки) слухачів. Диригент оркестру допомагає виконувати музику, проте, сам не грає.

Учитель як тренер.

Хороший тренер завжди ставить чіткі цілі перед своєю командою і кожним її гравцем. На тренуваннях уся команда вправляється разом, а окремі учасники мають змогу виправляти власні недоліки, шліфувати сильні сторони своєї гри. Крім того, зазвичай тренеру потрібно бути хорошим психологом, аби зрозуміти, що мотивує кожного члена команди і як змусити його викладатися на повну, часом навіть незважаючи на біль, поліпшувати власний рівень майстерності. Також, тренеру належить формувати командний дух, який переважатиме будь-які особисті непорозуміння. І під час тренування, і під час гри він надзвичайно активний: рухається за лінією поля, мотивує, дає вказівки, відкликає вбік кількох гравців у ключовий момент для коригування схеми гри. Однак, сам тренер не грає.

Учитель як джазовий музикант.

Відмінне володіння інструментом у поєднанні з імпровізацією дають змогу джазовому музиканту виконувати музичний твір за нотами й подавати його в своїй оригінальній інтерпретації. Він добре знає загальну картину, але може доповнювати її новими нюансами, варіювати темп і відходити на задній план, поступаючись місцем іншому солісту. Твір стає довшим чи коротшим, набуває сумного чи грайливого звучання, залежно від настрою групи. Саме артистизм виконавця, досконале знання твору, впевненість у власній грі та в своїх колегах на сцені, дає йому змогу забути про партитуру заради музики, колективу й аудиторії. Вдалий диференційований урок – це джаз!

Вибір методів навчання: в полі зору – індивідуальність учня.

Учні мають різну підготовленість, інтереси та особливості навчання. Готовність – це вихідна точка, з якої учень починає розуміти певну тему чи застосовувати певну навичку. Учні з меншою готовністю можуть потребувати:
• сторонньої допомоги у визначенні та заповненні прогалин у навчанні, аби мати змогу рухатись вперед;
• більших можливостей для безпосереднього вивчення чи практики;
• діяльності чи результатів, які є більш структурованими чи більш конкретними, з меншою кількістю кроків, ближче до власного досвіду, з меншим застосуванням навичок читання;
• повільнішого темпу навчання.

З іншого боку, наполегливі учні можуть потребувати:
• звільнення від перевірки розуміння та практикування навичок, засвоєних раніше;
• діяльності, яка є досить складною, не обмеженою у часі, абстрагованою та різнобічною, з використанням складніших матеріалів для читання;
• швидшого чи, можливо, повільнішого темпу роботи, щоб більш ґрунтовно та детально вивчити тему.

Інтереси можуть бути пов'язані з допитливістю чи пристрасним ставленням дитини до певної теми чи навички, проведенням паралелей/аналогій в різних галузях. Один учень може зацікавитись дробами, оскільки він займається музикою, і його вчитель з математики демонструє, яким чином дроби співвідносяться з тривалістю нот у музиці (половина, шістнадцята тощо). Іншій дитині може сподобатись вивчати тему про французьку революцію, оскільки вона отримала завдання написати твір про зміну модних тенденцій в ті часи (а мода – це її пристрасть).

Особливості навчання − це те, власне, як ми навчаємось. Вони можуть бути зумовлені інтелектуальними можливостями, статтю, культурою чи стилем навчання. Деякі учні можуть потребувати обговорення ідей з однокласниками, щоб добре засвоїти їх. Інші краще працюють індивідуально і в письмовій формі. Деякі учні легко вчаться за принципом «від частини до цілого». Іншим для того, щоб певні фрагменти стали зрозумілими, необхідно мати перед очима повну картину. Деякі учні віддають перевагу логічному чи аналітичному підходу до навчання. Іншим подобаються творчі, креативні уроки.

Вчителі можуть адаптувати один чи кілька елементів навчального плану (зміст, процес, кінцевий результат) на основі однієї чи кількох характеристик учня (готовність, інтерес, особливості навчання) у будь-який момент уроку чи циклу.
