Від кінчиків пальців до зубів всюдисуща мережа живих трубочок кровоносної системи транспортує кров туди, де вона потрібна. Однак, величезна система кровопостачання не могла б існувати без серця – потужної помпи, розташованої у центрі кровоносної системи.

Серце має дві частини: ліву і праву. Кожна з них поділена на дві камери: передсердя та шлуночок. Передсердя отримують кров і виштовхують її у шлуночки, з яких кров випомповується за місцем призначення. Кругообіг здійснюється із шаленими швидкостями. Лише за 60 секунд кожен еритроцит здійснює повне коло кровообігу, при цьому він входить і виходить із серця двічі.

Кожна частина серця помпує кров певним колом кровообігу. На початку першого (малого) кола кровообігу права частина серця виштовхує кров, збіднену киснем (на малюнку внизу – синього кольору) до легень, де здійснюється газообмін. Це коло кровообігу завершується тоді, коли кров, збагачена киснем (на малюнку – червона), виходить із легень і потрапляє до лівої половини серця. І тоді розпочинається друге, велике, коло кровообігу, яке поширює кров по всьому тілу. Артеріями кров надходить до м'язової, сполучної та інших типів тканин. У кожному органі артерії розгалужуються на дрібніші судини, які утворюють сітку мікроскопічних капілярів, що пронизують тканини і постачають їм кисень та поживні речовини. Венозна кров венами рухається назад до серця.

Розмір серця залежить від розміру тіла. Якщо тебе цікавить розмір твого серця, поглянь на свій кулак. Серце людини приблизно таке ж за розміром, як її кулак.

Серце дорослої людини має масу 220–260 г.

Кров мандрує нашим організмом. Вона виходить з однієї половини серця і завершує повне коло, повертаючись до іншої. За добу наша кров «проходить» 270-370 км.

Впродовж життя серце виштовхує приблизно 150 млн л крові. Приблизно за 25 днів серце може наповнити нею плавальний басейн.

За відносно доброго здоров'я, людина виживає навіть втративши третину крові.

Люди, що живуть високо в горах, мають переважно більше еритроцитів в крові, ніж ті, які живуть на рівні моря. Таким чином організм пристосовується до нестачі кисню в повітрі.

Прокачуючи кров через усе тіло, людське серце створює такий тиск, що може випустити струмінь крові більш як на 9 м.

Невтомний трудівник

Стінки усіх чотирьох камер серця утворені особливим серцевим м'язом. Його товщина майже така, як твій палець! Серцевий м'яз утворений поперечно-посмугованою м'язовою тканиною, клітини якої щільно прилягають одна до одної, формуючи не пучки, а сітку волокон. Клітини м'язів зміцнюються волокнами сполучної тканини, які запобігають їхньому розриву при скороченні.
