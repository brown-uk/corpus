Біда нинішньої ситуації з політичною рекламою полягає в тому, що в Україні утворилося хибне коло.

Виявляється, українські політичні партії «витратили на рекламу більше коштів, ніж на зарплату і оренду приміщень разом узяті». «Купували рекламу переважно за кошти з державного бюджету України», — стверджує ця сама інформація.

Неозброєним оком видно: до виборів іще майже півроку, виборча кампанія ще й близько не розпочалася, а від явно передвиборчої реклами вже в очах мерехтить. Початком масованого наступу передвиборчої реклами стали липень-серпень. На київських вулицях протягом довгого часу очевидними лідерами за кількістю були білборди з цитатою Петра Порошенка та зображенням пам'ятника князеві Володимиру, а також три типи білбордів Юлії Тимошенко: «Новий економічний курс», «Нова стратегія миру» та «Нова народна конституція». Годі й шукати на них бодай найзагальніших слів про те, в чому ці стратегія, курс та конституція полягають — так само, як даремно намагатися зрозуміти, що аж таке змістовне хотів сказати своїми білбордами Порошенко. Коли текст уже було подано до редакції, почали масово з'являтися нові білборди Президента: «Ми — українці! Армія, мова, віра. Україна йде своїм власним шляхом. Петро Порошенко». У літературознавстві існує термін «супрасинтаксичний заум», от як визначає його Вікіпедія: «При формальній, граматичній правильності конструкцій, складених зі звичайних слів, високий ступінь невизначеності виникає на рівні референції — простіше кажучи, залишається принципово неясним, про що йде мова». Ну, а про особливий шлях — це очевидний намір перехопити тезу Тимошенко, органічну для неї, але геть неорганічну для Порошенка з його європейським курсом.

Втім, далеко не лише ці двоє політиків почали активно рекламувати себе. Донедавна було дуже багато білбордів «Україні потрібен мир» у традиційних кольорах Партії регіонів, а згодом «Опоблоку». Тепер на автошляхах поблизу Києва — десятки білбордів «Вибір є!» Олександра Вілкула. От цікаво: чи не означає це, що «Опоблок» на президентських виборах вирішив зробити ставку саме на Вілкула? Ще з Днем Незалежності вітав подорожніх Вадим Рабінович, принагідно щось обіцяючи — прочитати це на швидкості було нелегко, проте портрет політика та його ім'я впадали в око. Активно рекламується партія «Основа» Сергія Тарути й Олександра Ніколаєнка... А ще — якісь місцеві діячі, хтось «працює на Київщину», хтось щось обіцяє. Партія миру (та, що Вадима Новинського) стверджує щось на кшталт того, що буде мир — і миттєво підвищиться рівень життя. А тепер от з'явилися білборди, які не залишають сумнівів у їхньому призначенні: «КиваПрезидент».

Побачивши це розмаїття політичної реклами, будь-який турист міг би вирішити: в Україні — вибори за кілька днів, щонайбільше за тиждень. Нам же всім посміхається весела перспектива прожити в цьому абсурді понад рік, враховуючи ще й парламентські вибори — й міра абсурдності все зростатиме.

Однією з вимог Майдану, коли він переміг, була заборона передвиборчої реклами. Тоді вірилося: гламурні посмішки й пустопорожні гасла як основний засіб приваблення політиками виборців от-от відійдуть у минуле, в Україні настане нарешті ера осмисленої комунікації політиків з електоратом. Власне кажучи, осмисленість такої комунікації — то і є чіткий індикатор демократичності країни, тоді як гасла, заклики й подібне товчіння води в рекламній ступі є типовою комунікацією аристократії з плебсом. Беззмістовною може бути лише одностороння комунікація, коли зворотної не існує.

Та не так сталося: минуло чотири роки, й цілком старі методи «спілкування» політиків із потенційними виборцями дійшли межі абсурду. Що, власне, теж є чудовим індикатором: замість бути зміненою стара політична система імені Кучми — Януковича просто сягнула тієї самої межі абсурду.

Так, законодавство приписує: передвиборчі рекламні акції мають стартувати лише з моменту офіційного оголошення передвиборчої кампанії. Але… Отут і криється та деталь, яка зводить цю вимогу на пси: підіть-но доведіть, що всі ці білборди є передвиборчими — окрім, хіба що, «Кивипрезидента». Тобто для всіх це є очевидним, їхня передвиборчо-агітаційна мета не викликає жодних сумнівів ані в кого, але закликів «голосуйте за…» на них немає. Й усе: юридично довести очевидне неможливо. Зрештою, жоден закон не забороняє будь-кому рекламувати себе, коханого, в будь-який час і з будь-якою інтенсивністю.

Тож і пред'явити претензії щодо, скажімо, заборонених законом джерел походження коштів на ведення передвиборчої кампанії неможливо, бо неможливо довести передвиборчий характер реклами — як то кажуть росіяни, «взятки гладки».
