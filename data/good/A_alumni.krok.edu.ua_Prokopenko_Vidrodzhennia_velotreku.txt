Історія змін. Спільними зусиллями влада та громадськість врятували й повертають до життя Київський велотрек

Київський велотрек «Авангард» по вул. Богдана Хмельницького, 58-А, що збудований у 1913 році за ініціативи та кошти киян, відновлюється так само — силами громади і без фінансування з бюджету. А за відчутної підтримки влади реконструкція набирає обертів.

«Ще недавно велотрек існував тільки у мріях ентузіастів велоруху, а вже зараз він стрімко набирає реалістичних контурів, — радіє голова Шевченківської райдержадміністрації Олег Гаряга.
— Ми сподіваємося, що вже за півтора-два місяці на велотреку зможуть тренуватися спортсмени, а проводити змагання тут можна буде вже з наступної весни. Роботи на самому велотреку виконуються за кошти меценатів, і я вдячний усім небайдужим, хто сприяє розвитку цього проекту і своїми діями, щоденною працею, а не галасуванням, наближає його втілення».

БУЛО І Є

У 1991-му цей об'єкт був реконструйований і в 1998 році внесений до переліку пам'яток історії. А у 2006-му цей майданчик продали, незважаючи на протести громадськості. Захищати велотрек виходили сотні киян, і це були фактично перші масові протести городян проти свавілля забудовників у столиці. Поряд побудували висотку, яку досі не можуть ввести в експлуатацію, а на місці чаші велотреку забудовник планував звести офісний центр із підземним паркінгом.

Питання повернення міського велотреку для киян, і особливо шевченківців, було принциповим. У листопаді минулого року столична влада повернула Київський велотрек у власність громади міста — депутати Київради проголосували за розірвання договору оренди земельної ділянки, укладеного між Київрадою та підприємством «Велотрек Авангард», на якій розташовується велотрек.
