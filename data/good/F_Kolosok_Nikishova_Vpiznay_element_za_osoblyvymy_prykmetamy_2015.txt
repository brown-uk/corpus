Існує також декілька способів отримати чорне золото. Для цього можна вкрити поверхню ювелірного виробу шаром чорного родію чи рутенію гальванічним методом. Також замість них можна застосувати аморфний вуглець (за цією технологією виготовляють корпуси золотих годинників). І ще чорне золото отримують, змішуючи 75 % золота з 15 % кобальту і 10 % хрому, окиснюючи їх за температури 700–950 °C.

А ось цезій має колір, близький до традиційного жовтого золота, але світліший. У таблиці і цезій, і його сусід зверху рубідій зображені у ампулах. Це тому, що ці метали мають низьку температуру плавлення (приблизно 29 і 39 °C відповідно) і за кімнатної температури перебувають у напіврідкому стані. А ще на відкритому повітрі і рубідій, і цезій миттєво спалахують, і ампула захищає нас від цієї реакції.

Визначити решту металів за кольором дуже складно. А як ти гадаєш, чому осмій має вигляд порошку в цій таблиці? Звісно, це гарно демонструє його крихкість. А крім того, саме у такому вигляді осмій зазвичай продають компанії, які виробляють платинові метали. Метал у такій формі легко вступає в реакції, і з нього можна виготовити різні сполуки осмію. Порошок досить легко окиснюється на повітрі, а за нагрівання на повітрі може навіть загорітися. Злиток осмію зробити досить складно. Переплавити цей метал можна лише електронним променем або дуговим нагрівом. Через дуже високу твердість і крихкість штампувати цей метал неможливо.

А ось на вигляд простих речовин, що відповідають елементам з сімейства лантаноїдів, впливає їхня хімічна активність. Тому у комірках елементів, що винесені у рядочок лантаноїдів внизу таблиці, лише сам лантан, церій і європій мають вигляд чистих металів, адже знаходяться у ампулах, з яких викачане повітря. Решта металів окиснюються. Це дуже добре видно на злитку ітербію. Чиста поверхня металу має сріблясто-сірий колір, однак через окиснення вона набуває золотистого відтінку, як у комірці номер 70.

Талій також швидко окиснюється на повітрі. Свіжий зріз (а талій настільки м'який метал, що його можна різати ножем) темнішає менше ніж за хвилину, а за деякий час вкривається коричневим талій оксидом. Запобігти цьому можна, зберігаючи метал у воді або ж у ампулі з вакуумом, як показано у комірці номер 81.

Поглянувши на комірки літію, натрію та калію, хтось погано обізнаний у хімії може здивуватись: чому ці метали плавають у воді? Так, густина цих металів менша, ніж у води, однак у склянках, зображених у комірках цих металів, аж ніяк не вода, адже з водою вони дуже бурхливо реагують з утворенням гідроксидів. Можливо, у цих склянках гас. У гасі зберігають ці активні метали для запобігання контакту з повітрям.

А тепер облишимо численних представників металів у таблиці і розглянемо неметали. Мабуть, усі користувалися спиртовим розчином йоду. Але у комірці номер 53 зовсім не цей відомий розчин. Тут ми бачимо кристали чистого йоду. Достатньо поставити запаяну скляну ампулу з порошком йоду на теплу поверхню (батарею опалення, газову плиту, сушильну шафу тощо), і на холодніших стінках ампули ростимуть такі ось кристали.

А у комірці елемента № 15, Фосфору, зображені дві різні на вигляд речовини. Дивно? Дивно, що лише дві. Насправді основних алотропних модифікацій Фосфору є чотири: білий, червоний, чорний і металевий. Дехто ще виокремлює жовтий фосфор, але це лише не до кінця очищений білий фосфор з домішками. У наведеній таблиці ти бачиш лише білий і червоний фосфор.

Цікаво, що вперше білий фосфор отримав алхімік, намагаючись добути з сечі золото. Білий фосфор залишається білим лише в темряві за низьких температур. Він схожий на віск, як це добре видно у комірці таблиці. Білий фосфор хімічно активний, він горить навіть під водою, взаємодіючи з киснем. Крім того, білий фосфор надзвичайно отруйний: навіть 0,05 г білого фосфору – це смертельна доза для дорослої людини. Під дією світла або за нагрівання у вакуумі до 250–300 °C він перетворюється на червоний фосфор. Червоний фосфор теж отруйний, але менш хімічно активний. Він входить до складу суміші, якою вкривають коробки для сірників.
