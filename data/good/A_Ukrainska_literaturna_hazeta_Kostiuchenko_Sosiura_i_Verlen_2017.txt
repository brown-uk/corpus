Читаю Верлена і ловлю себе на думці, що я щось подібне начебто читав. Перебираю в пам'яті і доходжу: та це ж у Сосюри! І починаю бачити їх удвох то у пробудженому весною саду, то в саду осіннього згасання. А чи на морі, замислені, споглядають велич стихії, шумний прибій. А то подалися в синю даль і ловлять там спогади юності своєї, чари любощів. Або тривожаться чи тужать над болями своїх днів, і чую: схлипує їхня печаль, і зрідка зблискує радість. І зради, й розчарування, й примари щастя, й обірвані мрії. І гамір міст, й ідилія заміського життя. Обоє намагаються відповісти на питання, що таке Страх, Ненависть, Заздрість, Нужда, Зрада. Все це разом складає довгі-предовгі гони, що звуться життям…

Життєві гони цих двох поетів, Сосюри і Верлена, були схожі. І схожими були їхні душі. Такими народили їх батьки. Тому так трепетно брали вони до рук жовтий листок клена і ловили холодну сніжинку. Тому так щедро розкривали людям свої розтерзані серця і душі…

Франція ще з дитинства розбурхувала уяву Сосюри. Причиною цьому було незвичне прізвище – Сосюра. В родині жила легенда, що після війни Росії з Францією 1812 року якийсь француз Сосюра лишився на Донбасі, завів сім'ю. Так почав існувати рід Сосюр. Сам Володимир Сосюра дещо іронічно сприймав цю легенду, підкреслюючи, що в нього козацьке серце, козацька душа, козацька вдача.

…Серед українців, що жили понад Дінцем, таке прізвище траплялося. З часом воно з немилозвучного Сюсюра перетворилося на Сосюра. Сприйняв цю зміну і Володимир Сосюра, який став провідним українським поетом складного перебудовчого часу після перевороту 1917 року в Росії.

Та виникло непередбачуване: саме прізвище Сосюра часом дошкуляло, бо викликало у влади підозру. Поетові доводилося доказувати, чому він Сосюра, коли насправді він Сюсюра. Адже під цим прізвищем у поховальній книзі за 1915 рік є запис про смерть його батька. Свою першу поетичну збірку «Пісні крові» (1918) Володимир видає ще під прізвищем Сюсюра. Так само підписано його вірші і в газеті «Український козак» (1919)…

Ці два поети жили в різні епохи, в різних країнах і, звісно, мали різну основу, на якій виростала їхня лірика – українця Сосюри і француза Верлена. Та навдивовижу творчість обох має багато суголосного – насамперед, мабуть, тому що постала на гребені революційних завихрень…

Французька революція (1871) на весь світ проголосила ідеї «Свободи, рівності, братерства». Українська революція (1917) мала національне забарвлення – визволення з-під колоніальної залежності від Росії.

