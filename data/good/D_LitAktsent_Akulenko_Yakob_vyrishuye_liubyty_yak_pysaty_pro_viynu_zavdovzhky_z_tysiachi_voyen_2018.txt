Розповідь про роман письменника, а за сумісництвом соціального працівника та психотерапевта Каталіна Доріана Флореску «Якоб вирішує любити» варто почати з нюансів перекладу: сагу про лотаринзьких переселенців у Банаті авторства румунського письменника українською перекладено з… німецької. Ось тут й історична сіль, і споконвічний етнічний біль банатських швабів, а заразом тамтешніх циганів, румунів, сербів і, звісно, випадкових французів. І не поспішайте – навіть подумки – робити правки толерантності: Флореску пише саме про швабів і циганів, а не про німців і ромів. А ще про війну, яка не скінчиться ніколи. А також про тих, «кого розстріляли, бо вони були сербами».

«Якоб вирішує любити» – украй важкий і водночас неймовірно легкий белетризований зріз воєн, які упродовж століть шматували тіло Європи й кидали на вівтар бога війни то одну, то іншу націю.

Це роман про «ситу Європу» до того, як вона стала «ситою» й цивілізованою. І про те, яку ціну їй довелося заплатити за цивілізацію. І про людей, чиї долі перемололися на порох жорнами історії.

Зрештою, це почасти філософський трактат про те, чи можна війну наситити смертю і чи бувають у ній переможці, чи всі – геть усі, незалежно від підписів під актами про капітуляцію, – стають її жертвами та приречені до скону зализувати рани.

Але про все по черзі.

Бути румуном, жити в Цюріху й думати як шваб: історія автора, чиї твори доводиться перекладати його рідною мовою

Ключиком для більшості сюжетних таємниць роману Каталіна Флореску є його біографія. Він народився 1967 року в Тімішоарі – невеличкому містечку на заході Румунії. Ось тільки румунським воно було не завжди: засноване на початку XI століття як фортеця, воно переходило кілька разів від угорців до австрійців, 1918 року його намагалися прихопити собі серби, але вже 1919-го опинилося під юрисдикцією Румунії. Улітку 1944 року Тімішоару бомбардували США та Велика Британія, а вже восени містечко окупували радянські війська – з усіма наслідками, які звідси випливали. А наслідки ці називалися «етнічні чистки», що для краю з такою барвистою політичною та етнічною історією означало втрату батьківщини переважно для тих, хто ані політикою, ані історією ніколи не цікавився, а просто волею долі жив у цих краях – обробляв землю, шив одяг, випікав хліб, але говорив при тому не румунською мовою. Радянська влада насаджувала в тамтешніх краях комунізм затято й рішуче, але він так і не вкоренився в місті зі змішаним угорсько-румунсько-німецьким населенням. 1989 року Тімішоара стала найпершим містом Румунії, що скинуло комуністичне ярмо. І тут варто згадати, що Румунська революція почалася не лише з Тімішоари, а й із рішення влади виселити із цього юридично румунського містечка пастора Ласла Текеша – трансільванського угорця з походження й румуна за паспортом.

Саме в цій «непростій» Тімішоарі народився й жив до 1982 року Каталін Флореску. А потім його батькам вдалося втекти на захід: п'ятнадцять років він став біженцем і людиною «без батьківщини», яка в будь-якому куточку світу почувається чужою.

«Можливо, вони й справді були варті одне одного, бо не він, не вона не скорилися. Вони не погодилися зі своєю долею. Обидва рушили з місця, він в коротшу, вона – в довшу дорогу, щоб надати своєму життю нового, щасливішого повороту», – так значно пізніше Каталін Флореску писатиме про Якоба Безіменного та Ельзу Обертин, персонажів роману «Якоб вирішує любити». І ось ця нескореність обставинам і вічна потреба їхати за тридев'ять земель у безкінечних пошуках щастя, дому і спокою в душі, що пронизує роман від першого до останнього рядка, – не що інше, як особистий емоційний досвід автора, якому довелося стати вічним перекотиполем на теренах Європи.

З усього цього історичного, політичного, географічного, національного та соціального різнобарв'я постає і письменник Каталін Флореску, і його роман.
