<id>A</id>
<author_surname>Федюк</author_surname>
<author_name>Роман</author_name>
<title>Чи прирівняє Брюссель Польщу до Росії</title>
<publ_in>depo.ua</publ_in>
<url>http://www.depo.ua/ukr/svit/chi-pririvnyae-bryussel-polshchu-do-rosiyi-02062016180700</url>
<publ_part></publ_part>
<publ_place></publ_place>
<publisher></publisher>
<year>2016</year>
<pages></pages>
<length>340</length>
<alt_orth>0</alt_orth>
<errors>принаймні, без - принаймні без$ ЄС є - ЄС - є; гонор, і - гонор і</errors>
<comments></comments>
<body>Брюссель у своєму протистоянні з Варшавою пішов на підвищення ставок - погрожує санкціями. Тепер хід за поляками
Вмовляння, прохання і гнівні окрики не подіяли. В Брюсселі розглядають можливість введення санкцій проти Польщі за контроверсійну реформу національного Конституційного суду, яка помітно підсилила вплив уряду на цей орган. Реформу цю в ЄС вважають антидемократичною і такою, що «становить систематичну загрозу» верховенству права в країні, повідомляє <foreign>Financial Times</foreign>.
При тому Польщі все ще дають шанси вийти з ситуації якщо й не «малою кров'ю», то принаймні, без надто великого скандалу. «Я все ще бачу нас в процесі діалогу», сказав, коментуючи ситуацію, заступник голови Європейської Комісії Франс Тіммерманс. 
Втім, що б не говорили чиновники та дипломати, Єврокомісія вже випустила офіційне попередження на адресу Польщі. За відомостями <foreign>Financial Times</foreign>, якщо та не відступить від зайнятих позиції, то шанси на санкції є вельми істотними. Звичайно, про виключення Польщі з ЄС мова не йде, але помітні штрафи — або навіть тимчасове позбавлення права голосу в ЄС є для Варшави цілком реалістичною альтернативою.
Особливо якщо зважити на той факт, що чинне польське керівництво згадало про традиційний національний гонор, і відступати перед вимогами ЄС, схоже, не збирається.
Влада Польщі вже заявила, що не збирається сліпо слідувати порадам ЄС. «Думка (Єврокомісії - ред.) є думка, вона не має ніякого впливу на рішення, які будуть прийняті в Польщі. Це проблема Польщі, і ми повинні вирішувати її», - заявила прем'єр-міністр країни Беата Шидло.
Таким чином ситуація, що почалась як дошкульний, але дрібний конфлікт, стрімко рухається в бік масштабної конфронтації. Конфронтації, в якій обидві сторони мають що губити. Якщо «Право і справедливість», котра нині має свого президента і контролює обидві палати парламенту, буде вимушена відступити — то втратить не тільки обличчя, але й підтримку помітної частини консервативного і націоналістичного електорату. Що майже неминуче призведе до виборчих поразок.
Натомість якщо ж на дії поляків буде вимушена закрити очі Єврокомісія, це, по-перше, означатиме фактично повний пріоритет рішень національних урядів над рішенням європейської влади. І, по-друге, продемонструє, що ідеали демократичного розподілу виконавчої і судової влади, які є одним з базисів сучасних ліберальних політичних систем, стали необов'язковими для членів ЄС.
</body>