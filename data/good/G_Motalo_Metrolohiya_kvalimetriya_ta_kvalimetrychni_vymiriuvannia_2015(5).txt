<id>G</id>
<author_surname_1>Мотало</author_surname_1>
<author_name_1>Василь</author_name_1>
<author_surname_2>Мотало</author_surname_2>
<author_name_2>Андрій</author_name_2>
<author_surname_3>Стадник</author_surname_3>
<author_name_3>Богдан</author_name_3>
<title>Метрологія, кваліметрія та кваліметричні вимірювання: теорія і практика</title>
<publ_in>Вимірювальна техніка та метрологія</publ_in>
<url>http://ena.lp.edu.ua/handle/ntb/33054</url>
<publ_part>76</publ_part>
<publ_place>Львів</publ_place>
<publisher>Видавництво Національного університету «Львівська політехніка»</publisher>
<year>2015</year>
<pages>8-9</pages>
<length>526</length>
<alt_orth>0</alt_orth>
<errors></errors>
<comments></comments>
<body>Одним зі шляхів поєднання методології кваліметрії та метрології, на думку авторів, є використання в теорії та практиці кваліметрії концептуального поняття <i>«кваліметричні вимірювання»</i> як одного із видів вимірювань, означення його суті та мети.
2. <b>Означення поняття <i>«кваліметричні вимірювання»</i>, мета роботи та основні завдання досліджень.</b> За означенням авторів, <b><i>кваліметричні вимірювання</i></b> – непрямі вимірювання рівня якості продукції, значення якого знаходять, опрацьовуючи результати вимірювань її властивостей за методологією багатовимірного шкалювання.
<i>Рівень якості продукції</i> – відносна характеристика якості продукції, яка ґрунтується на порівнянні значень оцінюваних показників якості продукції з базовими значеннями відповідних показників, і повністю відповідає поняттю <i>«вимірювана величина»</i> у сучасному трактуванні цього терміна відповідно до вимог <foreign>VIM-3</foreign>.
Однак зауважимо, що значення рівня якості продукції, отримані експертним методом, не належать до сфери кваліметричних вимірювань, оскільки експертні оцінки не є результатами вимірювань, а лише суб’єктивними припущеннями окремих експертів.
Кваліметричні вимірювання, загалом, як і будь-які інші вимірювання, складаються з двох основних етапів:
-	<i>проведення вимірювального експерименту</i>, під час якого вимірюють різні властивості досліджуваної продукції – механічні, просторові, електричні, магнітні, теплові, хімічний склад тощо;
-	<i>опрацювання результатів вимірювального експерименту</i>, під час якого встановлюють значення <i>рівня якості</i> досліджуваної продукції <i>Q</i>, що і є результатом кваліметричного вимірювання.
<i>Кваліметричні вимірювання</i> не можна безпосередньо зарахувати до якогось з видів вимірювань у сучасній класифікації: <i>по-перше</i>, вони не є <i>прямими</i>, а <i>по-друге</i>, не є ні <i>опосередкованими</i>, оскільки, загалом, нема відомої функціональної залежності між рівнем якості як вимірюваною величиною і безпосередньо виміряними властивостями досліджуваної продукції, ні <i>сукупними</i> або <i>сумісними</i>, оскільки йдеться про одну вимірювану величину – рівень якості досліджуваної продукції. За сутністю <i>кваліметричні вимірювання – це вимірювання у кваліметрії</i>, які дають змогу отримати числову оцінку якості досліджуваної продукції, а саме – рівень її якості.
Такий підхід до кваліметричних вимірювань дає можливість вважати їх одним із видів вимірювань і використати для їх аналізу основні положення репрезентативної теорії вимірювань.
<b><i>Метою роботи</i></b> є розроблення методики виконання процедури кваліметричних вимірювань для знаходження рівня якості продукції та практичної реалізації цієї методики.
<b><i>Основні завдання</i></b> досліджень для досягнення цієї мети такі:
-	синтез міри якості продукції;
-	розроблення процедури кваліметричних вимірювань для визначення рівня якості продукції;
-	синтез одновимірної кваліметричної шкали рівня якості продукції;
-	практична реалізація методології кваліметричних вимірювань на прикладі знаходження рівня якості природного газу як джерела енергії.
<b>3. Методологія синтезу віртуальної міри якості продукції
3.1. Означення поняття «віртуальна міра якості продукції».</i></b> Основою будь-якого вимірювання є порівняння вимірюваної величини з мірою, яка зберігає і відтворює одиницю цієї величини. Специфікою кваліметричних вимірювань є відсутність у більшості випадків конкретних фізичних мір якості тієї чи іншої продукції, а наявні базові (стандартні) зразки не завжди відповідають метрологічним вимогам, які ставляться до мір, і не завжди методологічно можна здійснити порівняння досліджуваної продукції із базовим зразком. Це, власне, і становить основну проблему реалізації кваліметричних вимірювань.
У цій роботі для методологічного забезпечення повної реалізації процедури кваліметричних вимірювань використано <i>віртуальну міру якості продукції</i>, яка є теоретичним аналогом відповідної фізичної міри якості продукції, тобто базового (еталонного) зразка досліджуваної продукції.
Для синтезу <i>віртуальної міри якості продукції</i> використано основні положення <i>технології віртуальних вимірювальних приладів</i> як однієї із найсучасніших високих інформаційних технологій і <i>теорії множин</i> як відповідного розділу математики. Суть технології віртуальних вимірювальних приладів полягає у комп’ютерній програмній імітації реальних фізичних вимірювальних приладів, вимірювальних систем та систем управління. <i>Віртуальність</i> у цьому випадку виражається у сенсі віртуальної імітації певних функцій приладу математичними і програмними засобами.
</body>