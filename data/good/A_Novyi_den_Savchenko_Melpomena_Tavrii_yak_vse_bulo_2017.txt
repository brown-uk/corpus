Угорці заговорили українською

Театр Бекейшчаба з Угорщини привіз на «Мельпомену Таврії» безсмертного «Скупого» за Мольєром. Вистава на дві дії, іноземною мовою. Чесно кажучи, я на неї пішла з чіткою готовністю, що буде нудненько. Ну як сприймати те, що відбувається на сцені, якщо не розумієш, про що говорять актори, хай і субтитри з'являються на екрані? Але ж недаремно говорять: краще один раз побачити, ніж сто разів почути. По-перше, актори грали настільки емоційно, що не завжди хотілося піднімати очі на монітор (журналісти сиділи в першому ряду). По-друге, учасники вистави час від часу говорили українською! Як тільки на сцені з'являлася нова дійова особа, а у мольєрівському творі їх достатньо, глядач чув кілька речень нашою солов'їною. Уявіть собі, як непросто було акторам, до речі, угорська мова вважається однією з найскладніших у світі, переходити на українську, причому говорили досить зрозуміло, деякі — навіть без акценту.

Цей режисерський хід не просто виграшний, він свідчить про особливу повагу театральної трупи до країни, в яку вона приїхала виступати. Дві години вистави з антрактом промайнули непомітно, і ось вже зала скандувала акторам: «Браво! Браво!». Під завісу хтось із моїх колег промовив головне: деяким українцям, які не знають власної мови, живучи в рідній країні, треба повчитися в угорців. Цілком згодна, як заповідав Великий Кобзар: «…і чужому научайтесь, і свого не цурайтесь…», мова — генетичний код людини, не знати рідної — гріх.
