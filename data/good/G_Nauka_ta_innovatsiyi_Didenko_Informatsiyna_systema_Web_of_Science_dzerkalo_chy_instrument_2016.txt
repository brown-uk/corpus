Однак під час аналізу цих показників необхідно мати на увазі, що виконання наукових досліджень передбачає опублікування їх результатів. На оплату публікацій кошти закладені у самому науковому гранті. Тож науковець, який виконує дослідження, може обрати будь-який журнал, на його думку найбільш придатний за вимогами та рейтингом у конкретній галузі для оприлюднення власних здобутків, і оплатити цю публікацію з коштів гранту. Аналітичні інструменти WoS дозволяють досить легко вибрати видання для майбутньої публікації: вони дають змогу за ключовими словами обрати потрібні видання, ознайомитися з рівнем цитування публікацій у них, а також з їхніми вимогами до публікацій, термінами виходу, умовами рецензування й оплати тощо. Саме це і дає можливість говорити про обов'язковий відкритий доступ до результатів наукових досліджень, адже роботу журналів і видавців оплачують науковці. Прикладом цього є рекомендації для учасників програми Горизонт—2020, які зобов'язують розміщувати усі результати досліджень, отримані за кошти цієї програми, у відкритому доступі.

Проте вітчизняне законодавство не передбачає можливості офіційної оплати публікації у вітчизняному, а тим більше у закордонному виданні за кошти наукових тем, програм, грантів. Це позбавляє українських вчених, та й українську науку в цілому, можливості належного представлення у світовому інформаційному просторі. За таких умов важливим кроком було би запровадження механізмів стимулювання вітчизняних науковців шляхом надання коштів для оплати публікацій у рейтингових виданнях. Це призвело б до збільшення кількості не тільки публікацій українських учених у співавторстві з іноземними авторами, а й одноосібних публікацій у наукометричних базах даних і такого бажаного нині зростання показників цитування.

Багато інформації у WoS можна отримати, здійснюючи пошукові запити за тематичними ознаками — категоріями пошуку, за якими на підставі ключових слів згруповані всі публікації. Однак ключові слова до публікацій вітчизняні науковці добирали, виходячи з традиційних (значною мірою — ще радянських) формулювань наукових напрямів і паспортів спеціальностей. Тож пошук за категоріями інколи ускладнений трактуванням або дає несподівані результати. Паспорти спеціальностей, які відповідають категоріям пошуку WoS, затверджені в Україні в 2015 році.

То що ж ми можемо побачити сьогодні у WoS, здійснюючи пошукові запити за країною, назвами наукових і навчальних установ або тематичних напрямів? Чи відбиватимуть результати пошуку реальний стан справ? Що треба зробити, щоб отримані показники якомога точніше дозволяли визначити місце української науки і роль вітчизняних науковців у світі?

У підписаному 27 вересня 2016 р. між НАН України і компанією Thomson Reuters Меморандумі про взаєморозуміння зокрема зазначено, що сторони домовились про вивчення можливостей використання Національною академією наук України та її установами рішень щодо аналізу ефективності роботи та розвитку міжнародного співробітництва на основі інструментів ресурсів InCites, WoS, Thomson Innovation.

На початковому етапі такої роботи варто дослідити та зафіксувати стан представлення українських публікацій в цілому та публікації НАН України зокрема у цій базі даних. Подальше ознайомлення з можливостями вказаних ресурсів підкаже шляхи покращення «видимості» наших наукових результатів, допоможе чіткіше сформулювати завдання з підвищення ефективності публікаційної діяльності та шляхи їх вирішення.

З чого складається база і що в ній можна знайти? Основним джерелом інформації для наповнення бази є наукові журнали з різних галузей знань. Тобто база містить інформацію про всі публікації, вміщені в оригінальних випусках проіндексованих журналів. Потрібно наголосити, що база не містить повних текстів цих публікацій, вона є агрегатором лише реферативної інформації, так званих метаданих до оригінальних публікацій. Однак до метада них завжди входить інформація і про те, де та на яких умовах конкретну публікацію можна отримати для ознайомлення у повному вигляді. Реферативна інформація містить:
• бібліографічні дані — ім'я автора(ів), назву статті, назву журналу, в якому опублікована стаття, рік, том, номер, сторінки;
• анотацію, надану автором(ами), — база не складає анотації до статей, вона показує тільки ту інформацію, що є в журналі;
• ключові слова, зазвичай не лише надані автором в оригінальному тексті публікації, а й ті, які визначила система на момент надходження публікації з урахуванням автоматичних алгоритмів і внутрішнього тезаурусу ключових слів;
• тематику (тематичну рубрику, категорію) статті відповідно до однієї або кількох тематичних дисциплін — найчастіше всі публікації одного журналу мають одну тематичну рубрику (чи рубрики);
• визначений тип публікації (стаття, огляд, доповідь конференції, розділ книги тощо);
• інформацію про організацію, в якій працює автор;
• дані про організацію чи організації, що здійснюють фінансування дослідження (назва організації(й), номер гранту);
• назву й ISSN журналу;
• відомості про оригінальну мову публікації;
• відомості про видавця;
• перелік посилань до кожної статті.

Окрім наукових журналів WoS опрацьовує також матеріали конференцій (надається опис повнотекстових доповідей), книг (відповідно опис розділів, глав) і патентів.

Надзвичайно важливим є поле «Перелік посилань». На сьогодні панує тенденція до збільшення переліків посилань і введення до них якнайбільшої кількості наукових статей, виданих недавно (залежно від наукового напряму, але найчастіше — протягом останніх п'яти років) і вже включених до наукометричних баз або наявних у відкритому доступі на ресурсах рейтингових видавців і організацій. Отже, це поле є ключовим для бібліометричної бази даних: саме ця інформація і робить базу даних бібліометричною. Кожна аналітична система, яка містить дані про цитування, базується на збиранні та обробці інформації, яку отримує тільки з тих джерел, що входять до конкретної системи. Початковою одиницею вимірювання є опублікований матеріал (стаття, огляд, лист, доповідь, розділ книги), для якого можна розрахувати кількість посилань із наведеного списку використаної літератури, а також кількість цитувань цієї публікації. Тому наукометричні бази, здійснюючи процес відбору нових видань, необхідною умовою вважають наведення пристатейних списків літератури в романському алфавіті за міжнародними бібліографічними стандартами.

Кожне поле метаданих статей є водночас і пошуковим критерієм для роботи з базою даних.

У вересні цього року співробітникам групи науково-методичного забезпечення видавничої діяльності НАН України було надано тестовий доступ до Web of Science Core Collection (WoS CC). На жаль, ми не мали доступу до інших ресурсів і інструментів, які дозволяють здійснювати більш деталізовані й точні дослідження, але намагались отримати максимальну кількість інформації.
