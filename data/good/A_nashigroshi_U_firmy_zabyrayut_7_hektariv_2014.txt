<id>A</id>
<author_surname></author_surname>
<author_name></author_name>
<title>У фірми забирають 7 гектарів у прибережній смузі Дністра, за які вона платила 6 тисяч на рік</title>
<publ_in>Наші гроші</publ_in>
<url>http://nashigroshi.org/2014/11/29/u-firmy-zabyrayut-7-hektariv-u-pryberezhnij-smuzi-dnistra-za-yaki-vona-platyla-6-tysyach-na-rik/</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>285</length>
<alt_orth>0</alt_orth>
<errors>всього - лише; Крім того - До того ж</errors>
<comments></comments>
<body>
Суд визнав недійсним договір оренди земельної ділянки площею 7 га у прибережній смузі Дністровського водосховища у Чернівецькій області, яку Сокирянська райдержадміністрація у 2010 році віддала в оренду на 45 років фірмі «Бомбардир». Про це свідчить постанова Вищого господарського суду від 19 листопада.
У січні 2005 року Сокирянська РДА передала ТОВ «Бомбардир» в оренду на 49 років ділянку площею 9 га у межах с. Михалкове. Орендна плата становила всього 900 грн. на рік.
<picture>
У лютому 2007 року на підставі розпорядження заступника голови Сокирянської РДА цей договір оренди було розірвано. Однак, ТОВ «Бомбардир» оскаржило це в суді, який навесні 2008 року визнав договір оренди чинним.
У лютому 2010 року Сокирянська РДА і ТОВ «Бомбардир» уклали новий договір оренди. Як пояснили чиновники РДА, під час робіт із землеустрою було встановлено, що фактична площа орендованої ділянки становить не 9 га, а 7 га. У новому договорі орендна плата була збільшена до 6342 грн. на рік. Землю фірма отримала для обладнання зони відпочинку. Цільове призначення ділянки було вказане як землі рекреаційного призначення.
З 2012 року обласна прокуратура домагалась визнання нового договору оренди недійсним. Зокрема, цей договір було укладено без прийняття рішення про затвердження проекту землеустрою та передачу ділянки в оренду. Крім того, було порушено порядок зміни цільового призначення ділянки. Це землі сільськогосподарського призначення (сінокосу) і у встановленому законом порядку цільове призначення ділянки не змінювалося. Це, зокрема, дало змогу орендареві уникнути відшкодування втрат сільськогосподарського виробництва.
Засновниками ТОВ «Бомбардир» є Надія Ясинська з Чернівців і Анатолій Сандуляк з с. Михалкове. Директором фірми є Олександр Чорний.
Станом на початок 2005 року і з квітня 2010 року головою Сокирянської РДА був Василь Козак, який в цьому році балотувався до Верховної Ради, але не пройшов. Після чого на початку листопада він став головою Сокирянської райради.
</body>