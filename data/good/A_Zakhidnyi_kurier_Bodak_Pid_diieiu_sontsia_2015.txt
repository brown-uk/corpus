Як правило, щомісяця є декілька днів, коли у повітрі «щось не так». Причиною таких магнітних впливів є активність Сонця. Спалахи на ньому негативно позначаються на здоров'ї людей. Неодноразово навіть вдавалося фіксувати порушення нормальної роботи техніки та різної апаратури у години сильних геомагнітних коливань.

Часто доводиться ставати свідками, як переважно старші люди звертають увагу на магнітні бурі. Одні кажуть, що для них важливо знати, коли приймати ліки, інші скаржаться на головні болі та погане самопочуття. Буває, що й викликають швидку, бо не можуть самотужки впоратися із знемогою.

У прес-службі Головного управління Державної служби надзвичайних ситуацій в Івано-Франківській області нам повідомили, що такими випадками їхні структури не займаються. Кажуть, як правило, їх викликають лише у тому випадку, коли є підозри на отруєння чадним газом, а погіршення самопочуття не входить у сферу їхньої компетенції. «Якщо й був такий випадок, то, очевидно, нас викликали через підозру на отруєння чадним газом», – зауважили у прес-службі.

Натомість лікарі застерігають про можливі ускладнення при хронічних захворюваннях, особливо, якщо не дотримуватися правильного режиму. Медпрацівники закликають людей, котрі підпадають під вплив магнітних бур, зайвий раз не накручувати себе, а старатися дотримуватися простих правил. А для того, щоби буря не застала зненацька, рекомендують звертати увагу на календар магнітних бур. Це не буде накручуванням себе, а навпаки допоможе вчасно відреагувати на зміни.

Кардіологу Івано-Франківської міської поліклініки №2 Теодозії Василівні Ловас за тридцятирічний період роботи неодноразово доводилося стикатися із скаргами хворих на метеочутливість. Лікар каже, що, як правило, пацієнти звертаються при зміні метеоумов, особливо у так звані перехідні періоди, коли ламається погода. Переважно це люди, котрі потерпають від гіпертонії та ішемічної хвороби серця.

«Ми націлюємо таких пацієнтів на потребу чіткіше контролювати показники стану здоров'я, особливо ретельно вимірювати артеріальний тиск і при потребі збільшувати дозу препаратів для зниження тиску, якщо, звичайно, є така потреба», – наголошує Теодозія Василівна.

Як повідомила лікар-кардіолог, метеочутливих людей насправді дуже багато. Станом на 1 січня цього року міська поліклініка №2 обслуговує 60387 мешканців міста. Минулого року третина з них перебували на обліку як хворі із гіпертонією. При цьому майже у двох тисяч пацієнтів вперше виявлена гіпертонія. Усі ці пацієнти підпадають під так звану групу ризику метеочутливих.

У відділі статистики при Станції швидкої та невідкладної допомоги в Івано-Франківську відзначають, що за нормальних умов бригади швидкої виїжджають на виклики 180-190 разів, а у дні, коли спостерігаються магнітні коливання, кількість викликів лікарів зростає до 220-230 випадків. У більшості це виклики пацієнтів зі скаргами на головні болі та болі в серці.

Натомість лікарі не пов'язують жодних запахів газу чи інших речовин із геомагнітними коливаннями. Тут кажуть, що виклики надходять переважно від хронічних хворих, котрі перебувають під постійним наглядом у поліклініках та регулярно приймають ліки. Але у такі дні вони відчувають зміни загального стану здоров'я, погіршення симптомів.

Як правило, більшість метеочутливих людей проживають у містах. За деякими даними, кожен третій містянин потерпає від впливу магнітних хвиль. А от у сільській місцевості або не надають цьому явищу значення, або просто не мають часу на такі «дурниці».

Піддаватися негативному впливу магнітних бур схильні, за різними даними, від 50 до 75 відсотків населення Землі. При цьому момент початку стресової реакції може зсуватися щодо початку бурі на різні терміни для різних бур і для кожної окремої людини. Багато людей починають реагувати не на самі магнітні бурі, а за 1-2 дні до них, тобто в момент спалахів на самому Сонці.

Також відмічено, що до 50% населення планети здатні до адаптації, тобто реакція організму зменшується до нуля, коли підряд йдуть одна за одною декілька магнітних бур з інтервалом 6-7 днів, і що молоді люди практично не відчувають їхнього впливу.

Під час магнітних збурень нервова система немов «розмагнічується», через що погіршується гострота зору і слуху, сповільнюється реакція. Це треба враховувати і практично здоровим людям, які водять автомобіль, працюють зі складною технікою. Лікарі радять у період магнітних бур не перевантажувати себе фізичною і розумовою працею, вирішення важливих питань також краще відкласти на спокійний час. А коли і які ліки краще приймати, не вирішуйте самостійно, обов'язково порадьтеся з лікарем. А ще варто більше дихати свіжим повітрям та обмежити перегляд телевізора чи роботу біля комп'ютера.

До редакції нашої газети майже щотижня телефонують мешканці міста і запитують, коли будуть магнітні бурі, якщо такої інформації немає в газеті. Виявляється, така інформація є доволі цінною.
