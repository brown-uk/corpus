Важливим завданням для Української держави у сучасних умовах є пошук свого, адекватного національним інтересам, місця у системі міжнародних відносин. З огляду на відсутність єдності в українському суспільстві щодо визначення та реалізації єдиного стратегічного напряму зовнішньої політики, пов'язаного з євроатлантичною інтеграцією, альтернативним напрямом зовнішньополітичної діяльності України розглядається проголошення позаблокового статусу держави.

Після президентських виборів 2010 року новообраний Президент України Віктор Янукович та його оточення одним із пріоритетів зовнішньої політики проголосили розвиток України як позаблокової держави. Нині цей курс активно впроваджується у життя. Постає питання: наскільки майбутні перспективи України як позаблокової держави відповідають її національним інтересам?

Вказана проблема перебуває у центрі уваги українських політиків та науковців. Досить ґрунтовно сутність позаблокового статусу та наслідки його проголошення для України аналізуються у роботах В. Бадрака, О. Їжака, О. Сушка, О. Литвиненка, В. Чалого, О. Чалого та багатьох інших фахівців.

Водночас питання позаблоковості та нейтралітету вкрай заполітизовані в Україні. Оцінки фахівців відходять на другий план, переважають думки політиків, які здебільшого є суб'єктивними, кон'юнктурними, містять некоректні порівняння, апелюють до світового досвіду без урахування українських реалій.

У статті аналізуються можливості та наслідки проголошення Україною позаблокового статусу для її майбутнього розвитку як незалежної і суверенної держави, розглядаються зовнішньополітичні перспективи України у контексті нових змін, які відбуваються як у нашій державі, так і у світі загалом.

На відміну від терміна «нейтралітет», поняття «позаблоковий статус» не має чіткого визначення у нормах міжнародного права. В європейській і північноамериканській політичній літературі та військових словниках термін «позаблоковий» майже не використовується і розглядається як один із синонімів для термінів «неприєднаний» і «нейтральний».

Сутність позаблокового статусу держави визначається як її невходження до міжнародних структур колективної безпеки та оборони. Позаблокова країна у міжнародних відносинах розраховує виключно на власні сили, розбудовує свою безпекову політику на основі принципу оборонної достатності та відповідно до норм міжнародного права.

На європейському континенті є дві потужні організації колективної безпеки та оборони – Північноатлантичний альянс (НАТО) та Організація Договору про колективну безпеку (ОДКБ), а також нейтральні (позаблокові) країни – Австрія, Швейцарія, Швеція, Фінляндія і ті, що визначаються зі своїм воєнно-політичним статусом, – Україна, Молдова та Грузія. Україна і Грузія за останні роки наполегливо добивалися приєднання до НАТО. Проте необхідно визнати, що під впливом як внутрішніх, так і зовнішніх факторів процес інтеграції нашої країни до НАТО призупинився. Тому очевидною є нагальна потреба корекції нинішньої зовнішньополітичної стратегії України.

Щоб відповісти на питання, чи вигідно Україні бути позаблоковою державою, слід розглянути реальні процеси, які відбуваються у сучасному міжнародному середовищі, та проаналізувати їх можливий вплив на таке рішення України.

По-перше, однією з особливостей і перспективних тенденцій розвитку сучасного світу є його регіоналізація, тобто формування регіональних систем безпеки і соціально-економічного розвитку. Україна перебуває на межі євразійської та європейської регіональних систем. Реально ці системи функціонують в інституйованих формах СНД та ОДКБ з одного боку, та ЄС і НАТО – з іншого. Усі країни цього геополітичного простору вже, якщо не приєдналися до цих структур, то щонайменше однозначно визначили свої перспективи.

По-друге, реальністю сучасного світу є факт неподільності національної, регіональної і глобальної безпеки. Це означає, що жодна, навіть найпотужніша держава, одноосібно не може гарантувати свою власну національну безпеку.

По-третє, позаблоковий статус для України із позитивними наслідками стане можливим тільки за умов, коли в ньому будуть щиро зацікавлені передусім провідні країни континенту і світу та найближчі сусіди. Наприклад, Швейцарія могла залишатися нейтральною країною навіть у найкритичніші часи Другої світової війни. Отже, для проголошення Україною позаблокового статусу необхідно, щоб цього насправді бажали євроатлантичний та євразійський воєнно-політичні альянси (НАТО і ОДКБ) і попередньо надали зі свого боку відповідні гарантії безпеки.

Аналіз нинішньої ситуації показує, що ОДКБ і перш за все Росія бажає не стільки позаблокового статусу України, скільки включення її у сферу свого геополітичного впливу, а НАТО – не стільки приєднання України до Альянсу, скільки недопущення її вступу до ОДКБ. Тому одностороннє проголошення Україною позаблокового статусу може перетворити її у так звану «сіру зону», де великі сусіди будуть розігрувати свої інтереси, а Україна перетвориться із суб'єкта на об'єкт міжнародних відносин.

Зауважимо, що європейські позаблокові країни (Австрія, Швеція, Фінляндія) є членами Європейського Союзу. Він активно розвиває власну безпекову політику, а нещодавно підписаний Лісабонський договір на порядок денний ставить не тільки спільну безпекову, а й оборонну політику.
