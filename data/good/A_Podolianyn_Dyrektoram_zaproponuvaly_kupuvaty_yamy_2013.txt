Минулого тижня «Подолянин» уже писав про ідею влади запропонувати кам'янецьким автомобілістам купити ямки на дорозі. В такий оригінальний спосіб міські чиновники вирішили боротись із міським бездоріжжям і безгрошів'ям. Ідеєю створення благодійного фонду допомоги знищеним автошляхам Кам'янця вирішили поділитися і з представниками ради директорів промислових підприємств при міському голові, чергове засідання якої відбулося 24 травня.
Саме заможним промисловцям міський голова Михайло Сімашкевич і новообраний заступник голови ради директорів Олександр Борейко (ТОВ «Світязь») і запропонували стати першими благодійниками антиямкового фонду. А далі, думають собі чиновники, і люди підтягнуться.
На такий крок міську владу надихнув приклад одного з німецьких міст. Після зими його дороги були розбиті, на ремонт у міській скарбниці не вистачало, і мер уже опустив руки, але допомогти вирішили друзі, які почали купувати ями на міських дорогах.
От тільки «скинутись» на ремонт наших доріг готові поки що не всі. Довірити свої кровні фонду кам'янчани ладні лише за умови цілковитої гарантії того, що розподіляти їх будуть саме на ями, а не по кишенях чиновників. Тих же, хто зрештою наважиться «пожертвувати» на дороги, обіцяють відзначати спеціальною наклейкою на лобовому склі авто.
Рахунок для надходження коштів теж планують відкрити через приватне підприємство «Будмонтажсервіс» (директор Олександр Заєць). Звітувати про надходження й видатки на зроблений ремонт обіцяють он-лайн. Для цього навіть створять відкритий інтернет-сайт, інформацію на якому обіцяють оновлювати щодня.
Окремий сайт розробляють і для місцевих виробників продукції. Його робочою назвою поки слугує «Гільдія ремісників». Тут уже невдовзі планують розмістити невеличку довідку для закупників у вигляді інформації про кам'янецькі фірми та їхню продукцію. Ініціювати створення інтернет-ресурсу вирішив депутат міськради, директор ТОВ «Український кристал» Володимир Юр'єв.
