Наталя Нестеренко — учитель-методист Новогупалівського НВК, що у Вільнянському районі на Запоріжжі. Пристрасна патріотка, вона глибоко переймається долею народу і в любові до України, свого села, краю виховує дітей. Наталія Володимирівна разом із учнями з початку 1990-х років проводить глибоку пошуково-краєзнавчу роботу, досліджуючи, як немилосердна коса Голодомору винищила у Новогупалівці господарів, як вимирали цілі сім'ї, навіки прощалися з рідним краєм селяни, яких виселяли до Сибіру.

У доробку сільської вчительки — неоціненні документальні свідчення земляків. На них вона ґрунтує свою виховну роботу. До речі, учні пані Наталі — переможці олімпіад Малої академії наук, більшість випускників навчається у вишах Запоріжжя і столиці. А головне, вони, як і їхня вчителька, прагнуть нести людям правду про минувшину і будувати майбутнє без брехні й неправедних учинків.

Наталія Володимирівна не може без сліз зачитувати розповіді старожилів-односельців. Так, корінна жителька Новогупалівки Явдоха Григорівна Нечепуренко, 1922 року народження, згадує про три хвилі примусової колективізації, які пережила її родина. Батько Григорій Степанович, заможний селянин-самостійник, добровільно до новостворюваного колективного господарства не вступив. Тоді місцеві комітетчики забрали землю — вісім гектарів, коней та сільськогосподарський реманент — плуги, сівалку, молотарку. Та й після цього принциповий чоловік не написав заяву про вступ до колгоспу. Вдруге прийшли й забрали усе зерно, харчі, нажите майно та хазяйство: корів, свиней, птицю. Батько знову не здався. Втретє комітетчики прийшли вже вночі й вигнали з хати всю сім'ю: батька, матір і тринадцятьох переляканих дітей босими й голими. Хату їхню забили дошками навхрест, а в гамазеях облаштували колгоспні комори. Маленька Докійка знайшла прихисток у сусідській сім'ї, ставши нянькою за склянку молока й шматок хліба. Старші брати й сестри змушені були йти на роботу в колгосп, а нескорений батько перебивався тимчасовими заробітками. Та в голодомор це їх не врятувало — трьох членів родини не стало.
— Ми перегорнули сотні документів, — розповідає Наталія Нестеренко, — надіслали запити про померлих від голоду в нашому районі у кілька архівів. Проаналізувавши дані лише стосовно Новогупавлівки, можемо стверджувати — ніхто і ніколи не назве точної кількості загиблих. Бо не всіх жертв косовиці смерті вносили у цвинтарні книги. За свідченням Любові Іванівни Бут, сусідська сім'я Черняків (дядько Гриша, тітка Паша, їхні троє дітей) у повному складі вимерла від голоду. Але у списку під №39 записаний лише 6-річний Віктор Григорович Черняк, який помер 18 березня 1933 року.

