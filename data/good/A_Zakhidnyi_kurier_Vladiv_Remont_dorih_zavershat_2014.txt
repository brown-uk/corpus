Коли почалась по-справжньому осіння погода – похолодало і задощило, в Івано-Франківську пожвавились ремонти доріг. Уже розпочаті роботи планують завершити ще до зими.

Нещодавно підрядники розпочали капітальні ремонти одразу кількох потенційно важливих транспортних магістралей – вулиць Сагайдачного, Деповської та Кардинала Йосипа Сліпого, які десятиліттями перебували у занедбаному стані і фактично були непридатними для руху транспорту, хоча мали б виконувати функцію внутрішньої об'їзної дороги.

Як повідомив головний інженер міського управління капітального будівництва Микола Халак, раніше розпочати ремонти цих вулиць не могли через відсутність фінансування. А зараз фінансування наче налагодилось. Міський голова Віктор Анушкевичус каже, що Держказначейство кошти виділяє і обіцяє це робити й надалі. Тож підрядники й приступили до роботи.

Наразі, за словами М.Халака, на цих об'єктах відбуваються підготовчі роботи. Знімають старе покриття, замінюють комунікації, профілюють основу, вирівнюють бордюрні лінії, а, за потреби, й повністю замінюють старі зруйновані бордюри на нові. Все це доволі трудомісткі й тривалі процеси. А саме укладання асфальтного покриття займе всього кілька днів. Тому завершити розпочаті ремонти доріг планують ще до зими. Принаймні у так званому чорновому варіанті, з влаштуванням нижнього шару покриття, – точно.

Але ось мешканці вулиці Йосипа Сліпого її ремонту (якого вулиця, за їхніми словами, не знала півстоліття) наразі не радіють. Вони наполягають, щоб тут спершу перевірили підземні мережі і влаштували додаткові дощоприймачі. Впевнені: якщо цього не зробити, ремонт буде неефективним, і нове покриття довго не протримається. Натомість в УКБ кажуть, що мають офіційну відповідь «Водоекотехпрому», в якій йдеться, що всі водопровідно-каналізаційні мережі на вул. Йосипа Сліпого перебувають в задовільному стані і ремонту не потребують.

Нарешті розпочався й ремонт вулиці Незалежності на ділянці від вул. Залізничної до вул. Мельника. Нею має проходити траса кубку Європи зі спортивної ходьби, який наступного року мав би відбутися в Івано-Франківську.
