<id>G</id>
<author_surname>Деменко</author_surname>
<author_name>О.</author_name>
<title>Позаблоковий статус України: реалії та перспективи</title>
<publ_in>Сучасна українська політика. Політики і політологи про неї</publ_in>
<url>http://dspace.nbuv.gov.ua/handle/123456789/26717</url>
<publ_part>20</publ_part>
<publ_place></publ_place>
<publisher></publisher>
<year>2010</year>
<pages>310-312</pages>
<length>907</length>
<alt_orth>0</alt_orth>
<errors>не вирішить цих проблем - не розв'яже цих проблем</errors>
<comments></comments>
<body>Якщо йдеться про нейтралітет Австрії, Швейцарії, Швеції та Фінляндії, то треба усвідомлювати, що всі вони перебувають у єдиному західноєвропейському геополітичному, економічному й культурно-цивілізаційному просторі, відмінною особливістю якого від усіх інших просторів є верховенство права й реальна повага до прав людини. До того ж нейтралітет для цих країн не є догмою. Він базується на політичній доцільності, а не на юридичних нормах. У разі потреби ці країни можуть відмовитися від нього заради створення повноцінного військового союзу у рамках ЄС.
Слід також враховувати, що після підписання та ратифікації харківських угод щодо ЧФ між Україною та Росією термін оренди Російським Чорноморським флотом військової бази в Україні продовжується ще на десятки років. З огляду на цей факт можливий майбутній статус України можна визначити як позаблоковість без права на нейтралітет. Цінність подібної форми безпекової політики є дуже сумнівною.
Таким чином, для однозначного визначення свого власного позаблокового статусу Україна поки що не має достатніх зовнішніх умов. Крім цього, було б неприпустимою помилкою внаслідок проголошення позаблокового статусу згортати співробітництво України з НАТО, у тому числі у межах Хартії про особливе партнерство, Інтенсифікованого діалогу та Щорічних національних програм.
Що у такій ситуації необхідно робити Україні?
Перше. Проголошуючи позаблоковий статус, слід підтвердити європейську і євроатлантичну інтеграцію України довгостроковим пріоритетом зовнішньої політики без визначення конкретних термінів набуття членства у цих структурах. Питання можливого вступу до НАТО і ЄС вирішуватиметься тоді, коли для цього будуть створені відповідні внутрішні і зовнішні умови. Але треба позбутися ілюзій про можливість поглиблення інтеграційних процесів між Україною і ЄС поза межами спільної політики воєнної безпеки. Не можна соціально-економічні та воєнно-політичні проблеми одночасно вирішувати на Заході і на Сході.
Друге. Необхідно відверто визнати, що проголошення позаблокового статусу є не стільки бажанням України, скільки тиском на неї зовнішніх умов. Проте у ситуації, коли Європа не готова прийняти Україну на рівноправних засадах, а в євразійські структури Україна входити не хоче, проголошення на певний час позаблокового статусу найбільш адекватно відповідає середньостроковим національним інтересам України.
Третє. Україна має запропонувати НАТО і Росії підписати тристоронню угоду, наприклад: «Про позаблоковий статус України та його воєнно-політичні гарантії з боку Росії і НАТО». Без здобуття відповідних гарантій одностороннє проголошення Україною воєнно-політичної позаблоковості і одностороннє взяття на себе відповідних зобов’язань не принесе бажаних результатів. Як влучно висловився один із відомих українських політологів, <quote>«надана послуга (поступка) вже нічого не коштує, тому компенсації мають бути обумовлені й підтверджені заздалегідь. Ідучи на поступку, слід дуже добре розуміти, що дасть за неї партнер»</quote>. Прикладом є ситуація довкола Будапештського меморандуму, який так і не став дієвим механізмом захисту національної безпеки України, оскільки вказаний документ передбачає гарантії безпеки для України лише у випадку агресії або погрози агресією з використанням ядерної зброї. Це означає, що напад на Україну або погроза такого нападу звичайними збройними силами не вимагатимуть від країн-гарантів жодних дій.
Четверте. Позаблоковий статус, на відміну від нейтрального, повинен не виключати, а, навпаки, передбачати активне воєнно-політичне співробітництво України з Росією і НАТО за напрямами узгоджених взаємних інтересів.
Які можливі наслідки проголошення позаблокового статусу України?
До імовірних позитивних наслідків слід віднести такі:
• внутрішня політика України буде позбавлена дражливого і суперечливого чинника, пов’язаного із можливістю вступу до НАТО, що може сприяти консолідації українського суспільства та об’єднанню усіх ресурсів для проведення соціально-економічних реформ;
• припиняться політичні спекуляції стосовно антиросійського спрямування зовнішньої політики України;
• Україна отримає можливість зосередитися над вирішенням внутрішніх і зовнішніх економічних проблем;
• наша держава нарешті вимушена буде звернути серйозну увагу на проблему забезпечення власної обороноздатності, а це, у свою чергу, буде сприяти активному проведенню оборонної реформи та наближенню Збройних Сил до світових стандартів;
• Україна зможе на паритетних засадах розвивати взаємовигідне співробітництво як із НАТО, так із Росією.
Водночас не слід забувати і про можливі негативні наслідки:
• позаблоковий статус означає насамперед досягнення і підтримку такого рівня обороноздатності країни, який дозволяє їй самостійно забезпечити недоторканність своїх кордонів і територій, що є надзвичайно дорогим задоволенням, пов’язаним із додатковими бюджетними витратами і обмеженням соціально-економічних програм. 
• Україна як позаблокова країна буде вимушена самотужки вирішувати цілий спектр питань, пов’язаних не тільки з безпекою, а й проблемами торгівлі, міграції людей, охорони довкілля тощо;
• проголошення позаблокового статусу не є гарантією того, що «боротьба за Україну» з боку провідних світових акторів припиниться. Існують цілком обґрунтовані побоювання, що наша держава і надалі буде залишатися буферною зоною та ареною геополітичного протистояння, а надії на внутрішню консолідацію українського суспільства можуть залишитися нереалізованими;
• крім чинника НАТО, у внутрішньому житті України існує багато інших суперечливих моментів, пов’язаних із реалізацією мовної політики, різними підходами до оцінки історичних подій тощо. Саме по собі проголошення позаблокового статусу не вирішить цих проблем. Якщо зараз суперечки щодо НАТО поступово вщухають у нашому суспільстві, то мовне питання, дискусії щодо оцінок Голодомору, подій Другої світової війни розгортаються з новою силою, причому з активним втручанням у ці процеси російської сторони. Тому сам факт відмови від євроатлантичної інтеграції України не забезпечить консолідації українського суспільства і нічого не змінить у внутрішньому житті держави;
• насамкінець слід пам’ятати, що проголошення позаблокового статусу України суперечить провідним тенденціям сучасного світового політичного процесу, сутність яких полягає в глобалізації і регіоналізації міжнародного життя. Україна може залишитися поза межами магістрального шляху розвитку цивілізованих країн, адже у сучасній світовій політиці провідне місце займають не тільки національні держави, а їх об’єднання (союзи).
Таким чином, Україна як суверенна держава має право бути як позаблоковою країною, так і вступати у будь-який воєнно-політичний альянс. Водночас проголошення позаблокового статусу диктується не стільки національними інтересами України, скільки зовнішніми умовами боротьби між євразійством і євроатлантизмом. Таке рішення можна розцінювати як тимчасову поступку ключовим гравцям на цьому полі на шкоду власним національним інтересам. Ця поступка може бути виправданою тільки за умов відповідних гарантій для України з боку провідних акторів сучасного світового політичного процесу.
</body>