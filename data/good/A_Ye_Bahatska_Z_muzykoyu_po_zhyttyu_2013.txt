Святковий концерт класу труби та сопілки з нагоди 20-річчя від дня його заснування відбувся у залі Хмельницької дитячої школи мистецтв. Про це повідомляє Хмельницька міська рада.

Учні та запрошені випускники класу Василя Васильовича Ожевана продемонстрували свою майстерність гри на цих інструментах та подарували усім присутнім атмосферу свята.

З приємною подією присутніх привітала заступник начальника управління культури і туризму Хмельницької міської ради Світлана Шевченко. Світлана Іванівна вручила Василю Ожевану грамоту управління культури, подякувала за багаторічну працю й виховання молодих талантів та побажала нових здобутків.

Виконавський склад за роки існування колективу постійно змінювався, проте це жодним чином не позначилося на виконавській майстерності учасників. За роки діяльності з кузні талантів вийшло 120 вихованців. Солісти, ансамблі сопілкарів та трубачів постійно виступають з концертами для учнів загальноосвітніх шкіл, беруть участь у культурно-мистецьких акціях школи, міста, області, а також щороку стають лауреатами Всеукраїнського конкурсу виконавського мистецтва гри на духових та ударних інструментах учнів та викладачів шкіл естетичного виховання "Полтавська битва", обласних конкурсів, фестивалів тощо.
