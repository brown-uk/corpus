<id>A</id>
<author_surname></author_surname>
<author_name></author_name>
<title>Через нерозторопність чиновників компанія екс-депутата роками не платить оренду за ділянку на Ланжероні</title>
<publ_in>Наші гроші</publ_in>
<url>http://nashigroshi.org/2014/12/12/cherez-neroztoropnist-chynovnykiv-kompaniya-eks-deputata-rokamy-ne-platyt-orendu-za-dilyanku-na-lanzheroni/</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>267</length>
<alt_orth>0</alt_orth>
<errors></errors>
<comments></comments>
<body>
Прокуратура Приморського району Одеси намагається стягнути з ТОВ «Грімальді» на користь Одеської міськради 1,15 млн грн. збитків за користування ділянкою на пляжі «Ланжерон» без договору оренди. Про це свідчить рішення Господарського суду Одеської області від 6 жовтня.
Фірма «Грімальді» у 2006 році купила у ТОВ «Надія» кафе «Хуторок у моря» у парку ім. Т.Г. Шевченка в Одесі, за адресою: пляж «Ланжерон», буд. 1А.
У січні 2008 року Одеська міськрада надала ТОВ «Грімальді» згоду на розробку проекту землеустрою щодо відведення ділянки площею 0,33 га в оренду для експлуатації кафе.
У січні цього року міськрада встановила, що фірма досі користується ділянкою без договору оренди. Фірмі було нараховано збитки у розмірі 1,15 млн грн. і зобов’язано оформити документи на ділянку. Надалі прокуратура перевірила, чи сплатило ТОВ «Грімальді» ці збитки. Коли виявилося, що ні, прокуратура пішла в суд.
Та суд у задоволенні позову прокуратурі відмовив. Він вказав, що несвоєчасне оформлення документів для укладання договору оренди сталося не з вини ТОВ «Грімальді», а через те, що служби та управління Одеської міськради тривалий час не погоджували фірмі технічну документацію із землеустрою, що унеможливлювало оформлення документів.
Крім того, суд встановив, що з червня 2011 року по серпень 2014 року фірма сплачувала земельний податок. Як зауважує суд, відповідно до Податкового кодексу, плата за землю справляється у формі земельного податку та орендної плати.
Також суд звернув увагу на те, що сума збитків розрахована для ділянки площею 0,33 га. А у березні цього року Управління архітектури та містобудування надало позитивний висновок на проект відведення ділянки в оренду, при цьому змінивши розмір ділянки – замість 0,33 га було погоджено до відведення 0,27 га.
Прокуратура подала апеляцію на рішення госпсуду.
</body>