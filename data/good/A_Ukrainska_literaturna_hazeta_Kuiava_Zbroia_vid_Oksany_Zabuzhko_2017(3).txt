<id>A</id>
<author_surname>Куява</author_surname>
<author_name>Жанна</author_name>
<title>Зброя від Оксани Забужко</title>
<publ_in>Українська літературна газета</publ_in>
<url>http://litgazeta.com.ua/articles/zbroya-vid-oksany-zabuzhko/</url>
<publ_part></publ_part>
<publ_place>Київ</publ_place>
<publisher></publisher>
<year>2017</year>
<pages></pages>
<length>536</length>
<alt_orth>0</alt_orth>
<errors>догниваючий УРСР-івський смітник - УРСР-івський смітник, що догниває</errors>
<comments></comments>
<body>Коли людина добре володіє знаннями, вона може впевнено й переконливо їх передавати. Саме це чудово вдається письменниці й філософу Оксані Забужко. Її знання – необхідна, надто в нинішній воєнний час, зброя, котрою вона вправно володіє й котрою ділиться. Берімо, не лінуймося.
Про книжку «І знов я влізаю в танк…» написано багато. Відомо, що її назва – рядок із вірша Оксани Забужко, написаного 2008 року, коли почалася російська агресія в Грузії. Своєрідний «путінсько-імперський» знак, що таке може статися будь-де на теренах колишнього Союзу, в Україні зокрема. Однак більшість із нас того не завважила. Як загалом не завважила (чи вдавала, що не завважує) інформаційної війни, що велася (і ведеться) проти нас, «бомблячи» не міста, а мізки, як каже Забужко. «Приспали» Україну «лукаві», як пророчив ще Шевченко, <quote>«і в огні її, окраденую» </quote>«збудили». Довгі роки «бомбардування» й «зомбування» мізків українців призвели до анексії Криму й окупації Донбасу.
<quote>«Виробництво рабів, несвідомих свого рабства, – це якраз реальність сьогоднішньої війни»,</quote> – пише авторка. І додає: <quote>«Змусити людей самих зруйнувати своє життя, вселивши в них страх і ненависть до уявного ворога, розхитати «соціальний організм». Саме по цьому, як у них, чекістів, заведено казати, «невидимому фронту» й завдають головного удару».</quote>
Позаяк Оксані Забужко «не однаково», вона, як інтелектуалка й мисткиня, що має добрий слух і нюх (який називає собачим), відстежує механізми цієї невидимої, гібридної війни й розповідає про них, зокрема в новій книжці. До слова, війна ця, на думку авторки, ведеться не лише на теренах нашої країни, вона набуває масштабів світової. А Україна в ній – на передньому краї. <quote>«Вже до 2020 року мапа світу матиме інший вигляд»,</quote> – переконана письменниця.
«І знов я влізаю в танк…» складається з вибраних текстів 2012–2016 років (статей, есе, інтерв’ю, спогадів, частина з яких не відомі українському читачеві, бо публікувалися іншими мовами для іноземних видань), де Забужко ділиться «авторським портретом доби», історією «персональної війни», яку веде здавна. (Згадаймо, приміром, її статтю про «Дім Булґакова», котрий насправді був домом українського архітектора, інженера, почесного громадянина Києва Василя Листовничого, але якого київська «приспана» спільнота забула й не згадує, натомість возвеличує «невдячного квартиранта», – якою бурхливою була реакція на той текст). Тобто письменниці залежить на проговорюванні й аналізі фактів, що стосуються цієї особливої епохи, <quote>«коли по нас увесь час «стріляють» невидимими кулями»</quote> цієї довготривалої інформаційної війни, спрямованої заполонити простір людської свідомості. Й письменниця робить це доступно, розкладає усе по поличках, зберігаючи при цьому свій багатогранний, вишуканий стиль викладу думки.
Фактично все, написане Забужко в збірці (як от і в першому розділі «Проти Матриці»), темпераментне, емоційно наповнене: гостротою, колючістю й водночас відчутним розпачем (есе «Ефект розтління», в основі якого «звіряче вбивство» Оксани Макар); сарказмом і ущипливим гумором (есе «Нескромна чарівність номенклатури» – про <quote>«догниваючий УРСР-івський смітник»</quote>); різкістю й прямолінійністю (згадана історія про «Дім Булгакова» – «Цей проклятий «<foreign>квартирный вопрос</foreign>»»); відвертою гордістю й піднесеністю (есе «Викликання героя, або Хто пройшов крізь руїни», зумовлене переглядом фільму Михайла Іллєнка «ТойХтоПройшовКрізьВогонь»); жартівливістю й іронічністю «Пам’яті кроликів» про «тотально патерналістське» російське суспільство й те, чим закінчуються обмани «<foreign>во благо</foreign>»)…
Що вже казати про розділ «Ландшафти й профілі», де письменниця пише про міста (по-особливому сприймається, зокрема, історія про Донецьк, батьківщину Стуса, що нині потерпає від російського окупанта), та згадує важливих для себе та загалом для України особистостей – Євгена Сверстюка, Василя Лісового, Юрія Шевельова, Леоніда Плюща, – і робить це глибоко, ґрунтовно, проникливо, навіть зворушливо і з вдячністю.
</body>

