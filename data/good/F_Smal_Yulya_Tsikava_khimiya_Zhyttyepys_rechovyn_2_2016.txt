Цікавий термін у хімії — перовскіти

Хіміки, фізики, інженери і навіть комп'ютерники сьогодні працюють з перовскітами, і галузь їхнього використання щодня розширюється. Подивись сам: вони входять до складу фотоелементів сонячних батарей, найважливіших напів-, надпровідників, ізоляторів, уловлювачів звукових частот, передавачів інтернет-сигналів тощо.

У той час, коли добування сонячної енергії постійно дешевшає, — будівництво сонячних енергостанцій з кристалічного кремнію доволі дороге та енергомістке. Вже протягом кількох років вчені впроваджують речовини з будовою перовскітів як заміну кремнію (хоч він поширений у природі у вигляді свого мінералу, звичного для нас піску, але добування його у чистому вигляді дуже дороге, оскільки пісок — дуже-дуже міцний і стійкий до хімічного впливу матеріал). 2001 року, наприклад частка використаних перовскітів при будівництві сонячних батарей у світі становила лише близько 4% (4 кілограми перовскітів на 96 кг чистого кремнію), а 2014-го ця частка уже 96% (96 кг перовскітів на 4 кг чистого кремнію). Всесвітньовідомий науковий журнал «Science» 2013 року визнав перовскіти «науковим відкриттям року», передбачаючи широкі можливості його застосування в сонячній енергетиці, виготовленні комп'ютерів, смартфонів, планшетів, телевізорів тощо.

То що ж таке «перовскіти»? Це матеріали, які мають схожу внутрішню будову (розташування атомів всередині тіла, яке хіміки називають кристалічною будовою) до природного матеріалу перовскіту — CaTiO3. Це усі аналогічні структури, де атоми Кальцію можна замістити на будь-який інший метал зі схожою електронною будовою (ти ж пам'ятаєш, що електрони — це крихітні невтомні частинки, які обертаються навколо ядра, і саме вони відповідають за виникнення зв'язків між різними атомами?), Титан заміняється на будь-який елемент з чотирма електронами-«руками» на своєму зовнішньому рівні, а Оксиген, відповідно, — на своїх близьких родичів-халькогенів — Сульфур, Селен та Телур. До того ж учені уміють комбінувати, щоб не змінювати загальну суму електронів у цих сполуках, і одновалентні метали, і галогени — Флуор, Хлор, Бром та Йод.

Вивчення властивостей речовин зі структурою перовскітів, галузі їхнього застосування, заміна дешевими та доступними «інтерметалідами» (їх ще можна й так назвати) дорогих, чистих простих речовин — це не лише майбутнє хімії, це уже реалізоване сьогодення. Хоча, звісно, роботи тут ще непочатий край, хіміки завжди чекають нових помічників для своїх винаходів.

Звісно, тут названо лише один тип класифікації невеликої кількості елементів головних підгруп. Із ширшою класифікацією за різними ознаками, а також із самою періодичною системою хімічних елементів ти можеш ознайомитися самостійно або дочекатися сьомого класу, коли у школі почнеться вивчення хімії.

Досконалі напівпровідники

Розвиток сучасної комп'ютерної науки, радіотехніки, космонавтики, усіх надсучасних галузей знань призупинився. По суті, працюючи з мідними провідниками, людство уже досягло вершини їхніх можливостей. Далі мідь уже не дозволяє розвивати технології через свої обмежені фізичні властивості. У мікросхемах, у межах мікронних відстаней, кожен атом, кожен електрон має своє місце і швидкість, а мідь — дуже добрий провідник, тому електронів збирається багато, частина з них працює на передачу електричного струму до пристрою, а частина залишається на місці, розігріваючись і витрачаючи дорогоцінну енергію на тепло.

Кілька років тому вчені винайшли, а пізніше ввели у широкий вжиток провідники із графену, близького родича красивого діаманта і корисного графітового стрижня твого простого олівця. Графен — їхній плоский, одноатомний родич. Його неможливо побачити неозброєним оком, адже йдеться про шар товщиною з один атом. Але властивості цієї речовини дозволяють замінити нею мідь у сучасних мікросхемах та транзисторах. Усе в графені досконало — здатність проводити струм без втрати енергії на нагрівання, проведення струму лише в заданому місці. Тільки одне недобре — графен дуже швидко окислюється на повітрі, взаємодіє з Оксигеном, руйнуючи таку кропітку і високоточну працю.

C+O2 = CO2— от так хіміки записують процес руйнування графену. Карбон графену взаємодіє з Оксигеном повітря, і в результаті утворюється вуглекислий газ.

Знову хімікам робота! Вигадуй, що додати до графену, щоб він так швидко не руйнувався. Думки працюють! Графен завойовує свої позиції, потрохи витісняючи мідь, якою користувалися ще наші прапредки.

Проте робота не зупинилася на самому лише графені. А що, як спробувати отримати таку саму структуру із сусідів Карбону в четвертій групі періодичної системи — Силіцію та Германію? Сказано — зроблено! Ці елементи уже отримано, їх вивчають, щоправда, вони схильні до ще більшого розкладання, ніж графен. Знову хіміки до роботи — що додати, чим замінити? А якщо спробувати не сусіда у групі, але сусіда у періоді? І от уже фосфорен — одноатомна поверхня з атомів Фосфору, не схильна до Такого швидкого руйнування, як поверхні з Карбону, Силіцію та Германію, але з дещо іншою структурою. Одне слово, працюють хіміки, працюють фізики — майбутнє близько.

Нещодавно учені із Стенфордського університету з колегами з німецького Інституту хімічної фізики твердих тіл імені Макса Планка та китайського університету Ціньхуа розрахували теоретично, що найкращим матеріалом цього типу буде станен — одноатомна плівка з атомів Стануму (олова), ідеального напівпровідника. Щоправда, існує він лише в розрахунках, оскільки олово — метал, і отримати його одноатомну плівку не так просто. Та чи це колись зупиняло вчених?

Недалекий той час, коли ми побачимо нові, дивовижні розробки диво-пристроїв, які замінять комп'ютери та відомі нам електронні пристрої.
