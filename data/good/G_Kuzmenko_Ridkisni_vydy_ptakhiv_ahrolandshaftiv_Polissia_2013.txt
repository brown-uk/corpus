Обговорення

Різноманіття екологічних умов агроландшафтів обмежене, тому особливо цікавим є факт перебування на них значної кількості червонокнижних видів птахів. У ході дослідження ми встановили, що в агроландшафтах регіону трапляється 24 види птахів занесених до Червоної книги України, що становить 27.6% від усіх червонокнижних птахів України.

За характером перебування в агроландшафтах рідкісні види птахів поділяються на такі, що: гніздяться, годуються у гніздовий період, годуються під час зупинок у період міграції, мігрують майже не зупиняючись, зимують, зрідка залітають.

До гніздових птахів агроландшафтів належать шість видів: шуліка чорний, лунь лучний, канюк степовий, дрохва, сова болотяна, сорокопуд сірий.

Серед посівів гніздяться два види – лунь лучний і дрохва. Гніздування луня лучного нами зареєстроване на полі зернових, високі і загущені посіви яких забезпечують луня пасивним захистом гнізда. У лісовій зоні лунь трапляється в період гніздування на полях зернових регулярно. Очевидно, що у посівах гніздиться не один десяток пар, що є відповіддю виду на трансформацію природних гніздових біотопів – осушення боліт. Популяційне угруповання дрохви на території Східного Полісся невелике і очевидно продовжує скорочуватись.

У полезахисних лісосмугах гніздяться два види: шуліка чорний та канюк степовий. Шуліка чорний регулярно трапляється в агроландшафтах, що прилягають до заплави р. Десна. Він рідкісний у заплавах інших річок і відсутній на вододілах. Канюк степовий є рідкісним гніздовим видом агроландшафтів. В Україні відбувається збільшення його чисельності та просування межі ареалу на північ. Знайдене нами гніздо є однією з найпівнічніших точок гніздування виду.

На перелогах у лісовій зоні встановлене гніздування двох видів – сови болотяної та сорокопуда сірого. Декілька спостережень у останні роки сов болотяних на полях та перелогах у Поліссі дозволяють припустити зростання чисельності цього рідкісного виду. На півночі регіону перелоги заростають самосійними деревами та кущами, внаслідок чого утворюються умови для гніздування сорокопуда сірого.

Агроландшафт, як кормовий біотоп, протягом гніздового періоду використовують 7 видів: змієїд, орел-карлик, підорлик малий, журавель сірий, тетерук, голуб-синяк і сиворакша. Під час міграції зупиняються і годуються в агроландшафтах 3 види: лелека чорний, журавель сірий, лунь польовий. Транзитно пролітають лунь степовий, підорлик великий, беркут, орлан-білохвіст, сапсан, кроншнеп великий.

Зимують в агроландшафті дослідженої території шість видів: лунь польовий, беркут, орлан-білохвіст, сапсан, тетерук та сорокопуд сірий. Найбільша чисельність характерна для луня польового.

Зрідка залітають три види: могильник, хохітва, дерихвіст степовий. Випадки спостережень цих видів одиничні.

Найбільша кількість рідкісних видів птахів виявлена на перелогах. На них гніздяться сова болотяна та сірий сорокопуд, багато видів годується протягом усього року. Важливе значення мають також посіви озимих культур, які є важливим кормовим біотопом для птахів навесні та гніздовим біотопом для луня лучного та дрохви. Оранка та рілля, жнива та скошені поля – і процес, і його результат приваблюють на поля птахів, зокрема і рідкісних, адже забезпечують доступність кормових ресурсів.

Висновки

Таким чином, в агроландшафтах Полісся та Лісостепу Лівобережної України виявлено 18 видів птахів, занесених до Червоної книги України та ще 6 таких видів відомо з літературних джерел. Вони поділяються на 6 груп: гніздяться, годуються у гніздовий період, годуються під час зупинок у період міграції, мігрують майже без зупинок, зимують, зрідка залітають. З них 6 видів гніздяться, решта використовують цю територію як кормовий біотоп. Для 12 рідкісних видів птахів агроландшафти відіграють значну роль у річному циклі: це шуліка чорний, лунь лучний, лунь польовий, канюк степовий, орлан-білохвіст, журавель сірий, тетерук, дрохва, голуб-синяк, сова болотяна, сиворакша та сорокопуд сірий. Для решти видів перебування в агроландшафтах нерегулярне.
