Чи є такі, кого не цікавлять усілякі вибухи? Немає таких! Усі-усі на світі люблять дивитися, спостерігати, а понад усе — влаштовувати вибухи. Ну, може, й не всі, але хіміки ж у цьому — справжні профі. Вони знають про вибухи найбільше. Проте, нагадаю тобі знову, що вибухи — це, насамперед, небезпечно! А тому експерименти, навіть подібні до вибухових, можна влаштовувати, суворо дотримуючись правил техніки безпеки та під наглядом дорослих.

Відтоді, як людина навчилася готувати їсти, добувати метали і муміфікувати фараонів, наука серйозно розвивалася. Приблизно всередині першого тисячоліття нашої ери невгамовні китайці, традиції яких передбачають гучні святкування, винайшли перший порох. І зробили це з абсолютно мирною метою — лише заради салютів та піропатронів, щоб використовувати їх на своїх святах, а також у різних обрядах (вони вірили в те, що шумні забави відганяють злих духів). Це пізніше Чингісхан здогадався використовувати китайський порох для підривання замкових стін та укріплень, але задовго до того китайці стали найпершими у світі майстрами-піротехніками. Цей прототип першого пороху, що складався із селітри, сірки та деревного вугілля вперше було задокументовано у 682 році нашої ери. Пам'ятаєш, що тепер у нас 2016-й рік? Отже, першому пороху трохи менше, ніж півтори тисячі років.

Приблизно у той же час в Європі уже використовували запальну суміш, яку називали «грецький вогонь». На жаль, її склад не зберігся, але вважають, що «грецький вогонь» складався із сірки, смоли, солі та негашеного вапна. Таким чином, вогонь, що виникав внаслідок невеликого вибуху після розливання «грецького вогню» по ворожих позиціях, не можна було гасити водою, оскільки він від того лише розгорявся сильніше.

Та ще мало минути багато століть до появи самопальної вогнепальної зброї — мушкетів та рушниць, і ще більше — перш ніж вибухи та їхню природу зуміли пояснити науково.

Одним із найвідоміших майстрів вибухів був Альфред Нобель. Так-так, це премію його імені тепер щорічно видають вченим за найвидатніші досягнення в різних галузях науки та життя людства. Народився він у родині Іммануїла Нобеля, який уже на той час займався теорією і практикою вибухів, вивчаючи властивості нітросполук, як, наприклад, тринітрогліцерину. Під час цих експериментів у лабораторії від вибуху загинув молодший брат Альфреда — Еміль. І хоч це сильно підкосило здоров'я їхнього батька, Альфред уже ніколи не полишав праці в лабораторії. Йому належить понад 350 патентів — на винахід динаміту, детонатора, бездимного пороху, газового пальника, холодильного агрегата, барометра тощо. Він керував роботою понад 20 підприємств у різних країнах світу, аж раптом, 1888 року, вийшов некролог про смерть «торговця смертю». Насправді помер брат Альфреда — Людвіг, а саме так сучасники називали Альфреда Нобеля. Це зачепило вченого та бізнесмена, і він тяжко задумався, яку пам'ять залишить по собі. Тоді він і започаткував щорічну премію за найвидатніші досягнення в галузі прикладних наук та миру.

Вибухи, вибухові речовини, дим, порох стали невід'ємною часткою нашого життя. І не лише у військовій справі, піротехніці чи науковому дослідженні. Без винайдення динаміту та детонатора не змогли би працювати геологи, досліджуючи земні надра, адже вони часто мусять підривати якісь особливо вперті камені чи породи. Пробивання тунелів теж частенько виконується за допомогою вибухівки.

То що ж це таке — вибухи?

Внаслідок миттєвого виділення енергії все навколо так розігрівається, що може й спалахнути. Вибух не завжди супроводжується полум'ям, проте це трапляється часто.

Вибухи існують двох типів. До першого належать усі вибухи, спричинені хімічними чи ядерними реакціями: вибух динаміту чи природного газу, реакція цукру із сульфатною кислотою чи водню з киснем, ядерне розщеплення плутонію чи урану.

Другий тип спричинений лише фізичним впливом — від надмірного тиску тріскає шина, повітряна кулька чи аерозольний балон, від стрибка напруги в мережі вибухає електропровід, розсипаючи навсібіч іскри та дим.
