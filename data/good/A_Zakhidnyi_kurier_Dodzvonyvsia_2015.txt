Львів'янина, підозрюваного у вчиненні низки телефонних шахрайств, затримали в Івано-Франківську.

Затриманого 24-річного чоловіка прикарпатські правоохоронці мають підстави вважати причетним до обману з корисливою метою щонайменше десятка жителів обласного центру, інформує сектор зв'язків з громадськістю УМВС області. Як з'ясували оперативники, його спільник з-за меж області телефонував мешканцям Івано-Франківська та повідомляв про неприємності у їх родичів, наслідки яких обіцяв усунути за певну грошову винагороду. Щоразу він представлявся працівником міліції або іншого органу влади. Далі зловмисник діяв так, щоб не дати оговтатися потенційній жертві та позбавити її можливості зателефонувати близькій людині, яка, буцімто, потрапила в неприємну пригоду. Він називав суму, яку необхідно якнайшвидше передати вказаній особі у певному місці. Інколи за грошима приходили навіть до квартир обдурених людей.

Після чергової спроби вчинення такого злочину правоохоронці й затримали мешканця Львівщини, до речі, неодноразово судимого. Він сподівався отримати від родини іванофранківців 2 тисячі доларів США. Однак чоловік, якому зателефонували шахраї, виявився кмітливим і не дав себе ошукати. На той момент оперативники уже володіли інформацією щодо особи зловмисника, тож затримали його неподалік оселі франківця.

Затриманому інкримінують вчинення низки злочинів, передбачених ч.2 ст.190 Кримінального кодексу України (Шахрайство). Водночас міліція перевіряє його на причетність до інших аналогічних кримінальних правопорушень.
