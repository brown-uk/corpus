Мабуть, ти чув, що тигра називають найстрашнішим хижим звіром, адже природних ворогів у цієї тварини немає. За силою та вправністю вона може зрівнятися хіба що з ведмедем. Тигр сильний, гарний, вправний та агресивний. Але маленькі тигренята народжуються беззахисними, кумедними, як і малюки будь-якої іншої тварини. Їх навіть можна сплутати з домашніми кицями. Ми пропонуємо тобі дізнатися, як народжуються тигренята, як вони розвиваються, граються і коли з пухнастих і чарівних котиків перетворюються на справжніх небезпечних хижаків.

Трохи про тигрів матусь і татусів...

Тигр — це найбільша і найважча дика кішка. Розміри та маса тигрів відрізняються залежно від їхніх видів. Наприклад, тигри, що живуть на материках, значно більші від своїх острівних родичів. Найбільші тигри можуть бути завдовжки близько трьох метрів без хвоста і важити 300 кілограмів.

Великі кішки, як іще називають тигрів, не створюють сімейних пар на все життя, вони декілька разів протягом свого існування змінюють супутників. Це явище називають полігамією. Воно досить поширене у тваринному світі. Наприклад, домашні коти та собаки — це також полігамні тварини.

Тигри, як справжні хижаки, схрещуються тільки взимку (у грудні або січні). Якщо на одній території живе незначна кількість тигрів, то за однією самицею ходить тільки один самець. Якщо ж на території тигрів-самців кілька, то право спаровування з тигрицею потрібно ще заслужити. Для цього треба перемогти у поєдинку з іншим претендентом.

Поєдинки тигрів, що нерідко закінчуються для одного з них смертю, трапляються в природі досить часто. Самець дізнається про готовність самиці до розмноження за запахом її сечі. Тигриця здатна паруватися лише кілька днів протягом року.

У більшості тигриць перше потомство з'являється в 3-4-річному віці. Народжує зазвичай раз на 2-3 роки. Вагітність триває 97−112 днів. Цікаво, що людська дитина у лоні матері знаходиться приблизно 280 днів, перш ніж з'явитися на світ.

Перші кроки

Тигренята народжуються сліпими та безпорадними, по два, три або чотири в посліді, масою тіла від 1,3 до 1,5 кг.

Розплющують очі вони зазвичай на 5-10-й день. Зростають тигренята дуже швидко. На 12-15-й день вони вже починають повзати.

Перші два місяці тигренята ростуть, харчуючись тільки молоком матері. Потім вони потроху звикають до м'яса, спочатку лижуть ту жертву, яку принесла тигриця, а на одинадцятому місяці життя вже вміють поодинці вистежувати і вбивати невелику здобич. Тигренята залишаються з матір'ю до двох років.

Тигриця — дуже дбайлива матуся, у перші місяці життя тигренят вона намагається не залишати їх наодинці. Якщо вона почувається в небезпеці, то одразу хапає тигренят за загривок і несе їх у затишне місце.

Дорослішання тигренят

Однорічні маленькі хижаки можуть уже самостійно полювати, хоча до двох років продовжують жити з мамою-тигрицею і всюди за нею ходять. Тигри стають дорослими, коли їм виповнюється 3-4 роки, у цей час вони починають самостійне життя.

На початку дорослого життя молоді тигриці традиційно залишаються неподалік від території своєї матусі, а молоді тигри йдуть на великі відстані, щоб відшукати свою територію. Зазвичай вони повинні відвойовувати ділянку в інших тигрів, якщо ж у цій місцевості популяція тигрів невисока, вони можуть займати вільні території.

Статева зрілість самиць настає у три-чотири роки, самців — у чотири-п'ять років. Упродовж життя самиця може народити близько 10−20 тигренят, половина з яких приречена на загибель іще в юному віці.

Тривалість життя тигра може досягати 46 років, але найчастіше ці хоробрі хижаки проживають близько чверті століття. У природі ворогів у тигра практично немає. Його єдиний ворог — це людина…

Тигреня в небезпеці

Завдяки своїй силі й агресивності тигр та тигренята вже давно стали головними персонажами міфів і легенд країн Далекого Сходу. Досить часто дорослих тигрів описують як повелителів мешканців суші, символ влади й мужності. Доволі часто тигр асоціюється з військовою відвагою й доблестю. Маленькі ж тигренята стали символом наївності та доброти.

Людина завжди боялася тигра і продовжує його боятися, а тому прагне знищити цього величного звіра. Уполювати тигра у багатьох народів означало проявити відвагу, силу та хоробрість, довести, що ти справжній чоловік. Результатом таких популярних полювань стало винищення тигрів.

З-поміж багатьох причин зменшення популяції тигрів основними називають полювання, відловлювання тигренят та господарську діяльність людини. Станом на 2012 рік полювання на тигрів та відловлювання тигренят заборонено скрізь у світі, але браконьєри продовжують вбивати та ловити тигрів.

На сьогодні красиві шкури смугастого хижака коштують дуже дорого. Також людина використовує нутрощі тигра та його кістки, оскільки, згідно з китайськими давніми рецептами, тигрові зілля та настоянки дають людині особливу силу й допомагають під час лікування різних хвороб.

Молоді тигри не можуть прийти на вже зайняту територію. Зазвичай тільки один із п'яти молодих тигрів може знайти собі мисливську ділянку, інші чотири повинні загинути. Щоби зберегти тигра, потрібно залишити незайманими ліси. Однак нелегальні вирубування зелених насаджень, на жаль, тривають.

Сто років тому у світі було близько 100 тисяч диких тигрів; зараз їхня чисельність знизилася до 2500 особин. Однак імовірність зникнення тигра як біологічного виду мізерна, адже близько 20 тисяч тварин утримують у неволі.

Ось такі вони кумедні тигренята й дорослі тигри, такі страшні та водночас беззахисні!
