<id>A</id>
<author_surname></author_surname>
<author_name></author_name>
<title>Азербайджанська громада області — за єдність України</title>
<publ_in>Село полтавське</publ_in>
<url>http://www.selo.pl.ua/novyny/azerbajdzhanska-gromada-oblasti-za-ednist-ukraini/</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>281</length>
<alt_orth>0</alt_orth>
<errors></errors>
<comments></comments>
<body>
Агресію російської влади стосовно України азербайджанська діаспора Полтавщини засуджує. Глибоко співчуває українцям, адже в 90-х роках азербайджанці відчули на собі всі жахи війни. Багато представників цього народу були змушені залишити рідну землю через конфлікт у Нагірному Карабаху, а зараз намагаються допомагати переселенцям із Донбасу та Криму, зазначає adm-pl.gov.ua.
Минулого тижня в приміщенні Полтавської облдержадміністрації з ініціативи Департаменту інформаційної діяльності та комунікацій із громадськістю відбулася зустріч у рамках проекту «Єдина країна» з представником азербайджанської громади Полтавщини.
Одну з найбільших національних меншин області представляв голова Полтавської регіональної організації «Конгрес азербайджанців України» Махмудов Тельман Зейнал Огли.
Нинішні дії російської влади голова азербайджанської громади області вважає неприпустимими. «Вчора вони прийшли в Крим, сьогодні на Донбас. А що завтра? – зазначив пан Махмудов на прес-конференції. – Прийдуть у Полтаву і скажуть, що це російське місто, бо його Петро I від шведів звільнив? Люди все життя прожили на своїй землі, а тепер вимушені страждати. Причому страждають усі національності. Я не знаю, про що думає Путін. У нього ж теж є діти. Тоді чому він не жаліє чужих дітей?»
Гість запевнив, що азербайджанська діаспора повністю підтримує єдність України. Подібні зустрічі з національними меншинами будуть продовжуватись і в майбутньому з метою консолідації суспільства.
Азербайджанська громада нині всіляко намагається допомогти людям зі східних регіонів України, що змушені втікати від військових дій сепаратистів.
Що стосується проблеми етнічної чи мовної дискримінації, про яку часто говорить російська пропаганда, то жодних її проявів азербайджанці Полтавщини на собі не відчувають: «Особисто я залишився в Полтаві після служби в армії, і живу тут уже майже 40 років. Одружився з українкою, працював на багатьох підприємствах і посадах, і ніде не відчував утисків. А деякі люди навіть, навпаки, ставилися до мене з більшою повагою, коли дізнавались, що я з Азербайджану».
</body>