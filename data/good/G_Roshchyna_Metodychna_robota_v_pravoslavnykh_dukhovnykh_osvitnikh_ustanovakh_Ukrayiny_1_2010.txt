Питання про започаткування діяльності єпархіальних навчальних комісій обговорювалось на Архієрейському Соборі Руської православної церкви 1989 р., Української автокефальної православної церкви 1990 р. (далі – УАПЦ), Священному Синоді Української православної церкви Київського патріархату, який відбувся 14 грудня 1992 р. Єпархіальні навчальні комісії займались розробкою статутів майбутніх освітніх установ, оптимальних навчальних планів для училищ та семінарій (залежно від типу освітнього закладу, який планувалось відкрити), положень про застосування форм та методів навчання, визначенням основних напрямків організації виховної роботи. Документація з функціонування духовного навчального закладу виносилась на затвердження Священних Синодів УПЦ та УПЦ КП та Патріархії УАПЦ.

Упродовж 1990 – 1995 рр. було створено єпархіальні навчальні комісії у 7 єпархіях УПЦ, 3 єпархіях УАПЦ та 4 єпархіях УПЦ КП. Так, створені Українською православною церквою єпархіальні навчальні комісії діяли при Волинській, Рівненській, Харківській, Хустській, Тернопільській, Хмельницькій єпархіях. Слід зазначити, що до складу єпархіальних навчальних комісій входили як священнослужителі з вищою богословською освітою та вченим ступенем кандидата богослов'я, так і педагоги державних ВНЗ. Так, до складу навчальної комісії Львівсько-Галицької єпархії Української автокефальної православної церкви, створеної в жовтні 1990 року, ввійшли 3 кандидати богослов'я, 4 – з вищою духовною освітою і викладач Львівського державного університету. З відкриттям Львівської духовної семінарії УАПЦ члени навчальної комісії як викладачі увійшли до складу педагогічної ради Львівської духовної семінарії УАПЦ.

З другої половини 90-х років XX ст. основна організаційно-методична робота в установах середньої православної освіти була зосереджена безпосередньо в навчальних закладах. Керівна функція залишилась за Навчальними Комітетами при Священних Синодах УПЦ і УПЦ КП та при Патріархії УАПЦ. Головними напрямками роботи Навчальних комітетів у цей період була розробка єдиних робочих навчальних планів та застосування в середніх духовних освітніх установах нових форм та методів навчання.

Головну організаційно-методичну роботу в духовних училищах виконували методичні кабінети, які діяли при кожному відділенні. Вони займались плануванням навчальної роботи, розробляли навчальні програми, визначали засоби та методи навчання, здійснювали методичний контроль, проводили наради тощо. За молодими вчителями закріплювались викладачі, які передавали свій досвід новачкам.

В академіях та семінаріях керівництво методичною роботою було покладено на міжкафедральні методичні об'єднання, які очолював проректор з навчальної роботи. Вони створювались шляхом поєднання споріднених дисциплін за ознакою спільності цільових завдань. Методичні об'єднання виконували ті ж функції, що і методичні кабінети в училищах.

З другої половини 90-х років XX ст. робота методичних об'єднань була зосереджена на пошуку та втіленні в педагогічну практику нових форм та методів навчання, здійснення методичного контролю, встановлення послідовності вивчення певних дисциплін тощо. Ці питання вирішувались на нарадах, семінарах, конференціях, а також на уроках. Так, у річному звіті Київської духовної академії та семінарії УПЦ за 1996/1997 навчальний рік вказувалось, що впродовж вищезазначеного терміну в семінарії проведено 24 методичні наради, серед яких головна увага приділялась методичній роботі.
