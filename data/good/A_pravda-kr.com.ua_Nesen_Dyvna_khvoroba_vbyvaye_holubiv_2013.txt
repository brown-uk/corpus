<id>A</id>
<author_surname>Несен</author_surname>
<author_name>Олена</author_name>
<title>Дивна хвороба вбиває голубів: в обласному центрі справжній мор</title>
<publ_in>Кіровоградська правда</publ_in>
<url>http://pravda-kr.com.ua/sotsium/491-divna-khvoroba-vbivae-golubiv-v-oblasnomu-tsentri-spravzhnij-mor.html</url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>392</length>
<alt_orth>0</alt_orth>
<errors>ні у жодному разі - у жодному разі; не виключено - цілком можливо; пташенят і вони - пташенят, і вони </errors>
<comments></comments>
<body>
У Кіровограді голубів косить дивна хвороба. Останнім часом на дорогах, у дворах і в скверах можна помітити кволих або мертвих птахів. Хворі голуби мають підозрілий вигляд – вони повільні, не відлітають, коли до них підходять люди або собаки, а у деяких голови нахилені убік.
– Біля мого під'їзду сидить хворий голуб. Він притулився до дверей і ні на що не реагує, наче сонний. Не ходить, не літає, а просто сидить. І загривок у нього дивно здиблений. Я йому винесла водички і хлібчика покришила. Не знаю чим допомогти – в руки брати боюся, - розповідає кіровоградка Наталя, яка живе на вулиці Волкова.
Що за хворобу підхопили птиці, достеменно невідомо. Причину мору можна встановити лише за допомогою дорогого та довготривалого дослідження. Про це говорить ветеринар кіровоградської ветеринарної клініки Dr.VET Сергій Корнієнко, однак припускає – птахи скоріш за все заразилися вірусом Ньюкасла.
– Важко сказати, потрібні лабораторні дослідження, адже розмірковувати можна до нескінченності. Але скоріш за все – це вірус Ньюкасла, який ще називають псевдочумою або вертячкою, і який поширений в основному в Азії, Африці та Америці, – пояснює ветеринар. – Узагалі тривалий час існувала думка, що хвороба Ньюкасла властива птахові роду курячих. Але згодом було визначено вісім видів голубів, сприйнятливих до цього захворювання. Найбільш схильні до інфекції молоді птахи.
За словами Сергія Корнієнка, у ветмедицині доведено можливість перенесення інфекції від голубів на курей. Також вірус, яким хворіють і який переносять голуби, може заразити кішок, собак, свиней та навіть велику рогату худобу. Але, як правило, Ньюкаслом хворіють птахи, для людей же, говорить спеціаліст, вірус не становить загрози.
Однак деякі фахівці вважають, що від цієї хвороби можуть постраждати і люди. У них вертячка виражається симптомами, схожими на застуду, а потім супроводжується гострим кон'юнктивітом. Тому мертвих і хворих птахів ні у жодному разі не можна брати в руки!
До речі, не виключено, що вірус, який скоріш за все і вбиває голубів, прийшов в Україну з Росії. Преса сусідів кілька тижнів тому повідомляла, що голуби в Москві стали повільними та схожими на зомбі. А представники Россільгоспнагляду після перевірок заявили, що більшість померлих птахів були інфіковані хворобою Ньюкасла і сальмонельозом.
Орнітологи ж – фахівці, які вивчають птахів, – вважають, що зараз у голубів відбувається щорічне загострення через різкі перепади температури. Тобто, за їхньою версією, немає нічого дивного в тому, що голуби масово гинуть. Правда, орнітологи зауважують, що цього року значний мор птиці спричинила рання весна. З’явилося багато пташенят і вони не встигли зміцніти, тож тепер погано борються з інфекцією.
</body>