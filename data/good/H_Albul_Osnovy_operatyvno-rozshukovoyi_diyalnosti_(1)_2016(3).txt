<id>H</id>
<author_surname_1>Албул</author_surname_1>
<author_name_1>С. В.</author_name_1>
<author_surname_2>Андрусенко</author_surname_2>
<author_name_2>С. В.</author_name_2>
<author_surname_3>Мукоіда</author_surname_3>
<author_name_3>Р. В.</author_name_3>
<author_surname_4>Ноздрін</author_surname_4>
<author_name_4>Д. О.</author_name_4>
<title>Основи оперативно-розшукової діяльності</title>
<publ_in></publ_in>
<url></url>
<publ_part></publ_part>
<publ_place>Одеса</publ_place>
<publisher>ОДУВС</publisher>
<year>2016</year>
<pages>34-36</pages>
<length>393</length>
<alt_orth>0</alt_orth>
<errors>їх попередження - запобігання їм; методів по їх викриттю - методів їх викриття</errors>
<comments></comments>
<body>Результати теоретичних досліджень у цій сфері та інтереси практики боротьби зі злочинністю створили на теперішній час основу єдиної для всіх українських правоохоронних органів і спецслужб науки про ОРД.
Оперативно-розшукова теорія – галузь наукових знань, яка покликана озброювати практику боротьби зі злочинністю всіх оперативно-розшукових органів системою наукових висновків і рекомендацій, необхідних для ефективної організації та здійснення оперативно-розшукових заходів, створення правових, організаційних, інформаційних, методичних, кадрових та ресурсних передумов і умов їх успішної діяльності.
Теорія ОРД склалася як самостійна галузь наукового знання в результаті диференціації системи наук кримінального циклу. Розвиваючись у рамках криміналістики, теорія ОРД почала формувати специфічну систему знань, що вивчають таємні дії злочинців, типові ознаки латентних злочинів і найбільш ефективні (переважно негласні) сили, засоби та методи, які застосовуються оперативними підрозділами для виявлення злочинів, їх попередження та розкриття, забезпечення невідворотності покарання винних у їх скоєнні.
Як наука, теорія оперативно-розшукової діяльності вивчає:
- механізм вчинення злочинів і дії осіб, які їх замислюють, підготовляють і здійснюють, а також які переховуються від слідства і суду, відбування покарання;
- усе типове, що повторюється, стійке і характерне для застосування негласних сил, засобів та методів боротьби з неочевидними злочинами, розкриття яких іншими засобами неможливо;
- нормативно-правове регулювання оперативно-розшукової діяльності;
- організацію і тактику діяльності оперативних підрозділів.
Узгоджене наукове осмислення названих елементів предмета теорії ОРД зумовлено наявністю взаємозв’язку і взаємозалежності між способами вчинення злочинів, поведінкою злочинців і тактикою застосування оперативно-розшукових сил, засобів і методів по їх викриттю. Наприклад, отримання інформації про задуми і злочинні наміри, плани організованої групи або злочинної організації може бути забезпечене тільки засобами ОРД.
Дослідження місця теорії оперативно-розшукової діяльності в системі правових наук дозволяє констатувати таке:
- зародившись у межах кримінальної, кримінально-процесуальної і криміналістичної наук, теорія ОРД під впливом суспільних, природничих та технічних наук, досягнення і знання яких вона творчо осмислювала для вирішення своїх завдань, сформувалася в юридичну науку;
- об’єкт і предмет пізнання теорії ОРД визначається таким соціальним явищем як злочинність. Її службова функція, вирішувані нею завдання належать до правової сфери діяльності державних органів, до правових процесів і правовідносин, що виникають при здійсненні діяльності з виявлення, попередження, розкриття та розслідування злочинів;
- рекомендації, що розробляються теорією оперативно-розшукової діяльності для практики, мають правову основу, спрямовані на вирішення завдань кримінального судочинства, сприяючи ефективному, об’єктивному розслідуванню, судовому розгляду в кримінальних справах;
- юридичний характер теорії ОРД проявляється в нормативно-юридичній функції, властивій їй як галузі правознавства, у силу чого її наукові рекомендації враховуються в нормотворчій діяльності законодавця, в міжнаукових дисциплінарних дослідженнях кримінально-правових наук.</body>