Ось і промайнув місяць навчання у школі. На власному прикладі я переконалася — коли твоя дитина йде у перший клас, то разом із нею й ти ніби починаєш навчатися по-новому. Саме такі відчуття були в мене та в інших батьків першачків. Як зробити новий етап дорослішання та навчання дитини цікавим, легким і корисним, мала нагоду дізнатися у психолога та учителя.
Справжній іспит
Для багатьох першокласників та їхніх батьків період адаптації до школи стає справжнім випробуванням. І сльози першого вересня в декого з малечі — це лише «квіточки». Перші два тижні наша учителька регулярно писала у вайбері батькам послання на кшталт: «У Поліни, Борі, Діани немає зошитів», «Доробити карточки з математики Івану, Даші, Колі» чи надсилала фото загублених кофт, штанців та черевиків. Ті хапалися за голови, бо картки давно були зроблені та лежали в ранцях, зошити підписані й складені у теки. Удома з'ясовувалося, що зошит із математики — у портфелі сусідки по парті, а у підручника з англійської «виросли ноги» і він утік від свого господаря. На запитання: «Чим сьогодні ти займався у школі?» у кожного з учнів була своя відповідь. Так, Даша казала, що вони вивчали англійську; Іван запевняв, що англійської не було; Артем розповідав про те, що вчитель читала казку, а Діана говорила, що вони взагалі нічого не робили, а лише гуляли.
Тож найбільша проблема для дитини, яка звикає до шкільного процесу, — за короткий термін навчитися, зокрема, сприймати великий обсяг інформації, познайомитися з новими друзями-однокласниками, звикнути до нового розпорядку дня, нових наставників, аудиторії тощо.
Отже, на мій погляд, легше з цим справлятися тим діткам, які відвідували підготовчі курси не лише у приватному дитячому клубі, але й у самій школі.
