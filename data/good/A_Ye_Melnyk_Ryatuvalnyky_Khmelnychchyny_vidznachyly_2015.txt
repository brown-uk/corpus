Сьогодні, 17 вересня, в Україні святкують День рятівника.

На території Головного управління Державної служби з надзвичайних ситуацій вишикувались рятувальники. Привітати їх із професійним святом прийшли керівники області та міста, не забули принести подарунки.

Голова обласної державної адміністрації Михайло Загородний висловив слова вдячності рятувальникам за нелегку, але почесну справу – рятувати життя людей, та подарував квадрокоптер із відеокамерою для проведення швидкої розвідки пожеж у лісах чи на торф'яниках для ефективного їх гасіння. Пожежні каски, захисні костюми та рукави на суму понад мільйон гривень отримали вогнеборці від Хмельницької міської ради.

За словами начальника Головного управління Едуарда Братка, Хмельниччина добре забезпечена спеціальною технікою, а працівники — професіонали своєї справи. Серед них 42 жінки, які виконують завдання на рівні з чоловіками. Едуард Братко вручив Аварійно-рятувальному загону спеціального призначення аероглісер, який використовуватиметься під час рятувальних операцій на річці Дністер.

Служба порятунку області нараховує 1800 співробітників. Щоденно і цілодобово 270 із них заступають на варту. Загалом, з початку 2015 року пожежно-рятувальні підрозділи оперативно-рятувальної служби надзвичайників здійснили 15725 виїздів. Це 27 виїздів на добу. З нагоди професійного свята вогнеборці отримали почесні грамоти, відзнаки та чергові спеціальні звання. Окрім того, 11 працівників Служби порятунку отримали посвідчення учасника бойових дій.
