Процес перетворень стає болісним

Так спрацьовує інколи містечковий егоїзм. А навіщо нам об'єднуватися, коли ми самі спроможні якось прожити? Так кажуть, як показує практика, здебільшого голови тих сільрад, які більш-менш фінансово самодостатні, а в разі створення територіальної громади вони можуть позбутися керівного статусу.

– У такому випадку своє слово та позицію мають висловити мешканці населеного пункту, – вважає голова селищної ради Великої Димерки Анатолій Бочкарьов. – Адже у випадку добровільного об'єднання та створення територіальної громади загальний бюджет у фінансовому плані стає чимось на зразок колективної каси взаємодопомоги. Не вистачає, скажімо, у якомусь селі коштів на ремонт доріг, школи, фельдшерсько-акушерського пункту, допоможе об'єднана громада. Місцеві депутати, за підказкою виборців, визначатимуть пріоритетні напрямки фінансування та поліпшення стану соціальних об'єктів.

Утім, як підкреслює керівник обласного офісу реформ, депутат облради Володимир Удовиченко, процес організаційно-правових територіальних перетворень проходить не просто, інколи болісно. І є, на його думку, об'єктивно складним. Насамперед, через деякі законодавчі прогалини, які даються взнаки на цьому етапі.

«Гальмівний механізм» спрацьовує не лише через небажання деяких голів сільських чи селищних рад поступатися «місцем під сонцем» у разі виборів голови об'єднаної громади. Як показує практика, законодавцями не були достатньою мірою враховані різні бюджетні можливості населених пунктів, сам принцип виборів депутатів залежно від кількості мешканців.

Ось один із красномовних прикладів. У Вишгородському районі доцільно було б об'єднати за перспективним планом три села – Старі Петрівці, Нові Петрівці та Лютіж. Поруч розташовані, мають усі необхідні для створення об'єднаної громади передумови – промислові майданчики, необхідні соціальні об'єкти тощо. Але…

Закон «Про добровільне об'єднання територіальних громад» передбачає, що на кожні 500 мешканців має бути обраний один депутат територіальної громади. Враховуючи кількість населення в цих селах, маємо: Нові Петрівці, Лютіж і Старі Петрівці представлятимуть 16, 7 і 6 депутатів відповідно. Зрозуміло, що під час затвердження спільного бюджету та визначення пріоритетів соціально-економічного розвитку кожний із депутатів прагнутиме допомогти найперше виборцям свого села. Їх саме для цього обирали, і у своїх передвиборних програмах вони на цьому акцентували.

Однак, що показує бюджетна картина: Лютіж, за оцінкою фахівців, фінансово забезпечений відсотків на 80, Нові Петрівці – фінансово самодостатні, але найбільше надходжень на душу населення у Вишгородському районі сьогодні припадає на Старі Петрівці. І при такому депутатському представництві громада старопетрівчан вимушена стати постійним фінансовим донором сусідів. Бо якщо депутати вирішать побудувати в Нових Петрівцях дитсадок, якого там немає (на відміну від Старих Петрівців), то це відбудеться й за їхні, тобто сільської громади, кошти.

Проте й у Старих Петрівцях є свої доволі гострі проблеми. Для прикладу: тамтешній Будинок культури переобладнали свого часу з побудованого ще до війни свинарника. Про це, щоправда, мало що нагадує, але старожили знають, що колись, за радянських часів, саме в Нових Петрівцях була центральна садиба тодішнього радгоспу-мільйонера ім. Ватутіна. І, зрозуміло, що в ньому була краще розвинена інфраструктура соціально важливих об'єктів.

Сільський староста без юридичних повноважень

Потенційне об'єднання в одну громаду в бюджетному плані надає, безперечно, більше переваг мешканцям Лютежа та Нових Петрівців. І, водночас, з урахуванням кількості населення, обіцяє останньому статус адміністративного центру. А він, за регламентацією законодавців, повинен мати центр надання адмінпослуг.

Проте нині в Старих, а не Нових Петрівцях створено та працює відділ державної реєстрації речових прав на нерухоме майно, надаються витяги з Державного земельного кадастру.

Після відповідних законодавчих змін наприкінці минулого року сесією Старопетрівської сільської ради було затверджено нову структуру її виконавчих органів, зокрема, створено два нових відділи, у тому числі й відділ містобудування, архітектури та державного архітектурно-будівельного контролю. І нині до Старих Петрівців за наданням необхідних адмінпослуг їдуть не лише із сусідніх сіл, а й з усього району. Адже саме в Старих Петрівцях уперше серед сіл області було запроваджено надання адмінпослуг, яке раніше було виключно прерогативою райцентрів.

Є й інший бік проблемної медалі. Сподівання на дієву допомогу старости, який почне працювати в кожному населеному пункті, також далекі від реалій. Адже староста, за законом, не має права підпису, він не є юридичною особою. Як член виконкому староста представляє та відстоює інтереси села й допомагає в підготовці необхідних документів. Це такий собі секретар-помічник, який, на відміну від нинішнього секретаря сільради, не зможе особисто надати довідку або розпорядження. Тобто з формуванням інституту старост механізм надання дієвої адмінпослуги, як вважають фахівці, не запрацює та її якість не поліпшиться. А одним із завдань створення об'єднаної територіальної громади був саме цей аспект – адмінпослуга наближається до пересічного мешканця.

Виникає й інше запитання: чому в законі не прописано процедури виходу з територіальної громади? Це також ознака демократії: якщо мешканці якогось села вирішать вийти з об'єднаної громади – їм повинно бути забезпечено це право.
