<id>G</id>
<author_surname_1>Зур'ян</author_surname_1>
<author_name_1>О. В.</author_name_1>
<author_surname_2>Шапран</author_surname_2>
<author_name_2>А. Б.</author_name_2>
<author_surname_3>Качалова</author_surname_3>
<author_name_3>О. І.</author_name_3>
<author_surname_4>Ісонків</author_surname_4>
<author_name_4>О. О.</author_name_4>
<author_surname_5>Марченко</author_surname_5>
<author_name_5>Ю. Ф.</author_name_5>
<author_surname_6>Кучма</author_surname_6>
<author_name_6>Л. М.</author_name_6>
<author_surname_7>Величко</author_surname_7>
<author_name_7>Т. В.</author_name_7>
<title>Про забезпечення прозорості розрахунків під час визначення вартості родовищ корисних копалин</title>
<publ_in>Збірник наукових праць УкрДГРІ</publ_in>
<url></url>
<publ_part>4</publ_part>
<publ_place>Київ</publ_place>
<publisher>УкрДГРІ</publisher>
<year>2017</year>
<pages>89-91</pages>
<length>753</length>
<alt_orth>0</alt_orth>
<errors>оцінки - оцінювання</errors>
<comments></comments>
<body><i>У статті проаналізовано сучасну практику оцінки економічної ефективності родовищ корисних копалин та виконання вартісних розрахунків у сфері надрокористування. Ключовим аспектом забезпечення прозорості вартісних розрахунків є обґрунтування товарної продукції гірничодобувного підприємства, стосовно якої проводитимуть розрахунки. Тому особливу увагу приділяють доцільності прийняття за основу показників гірничодобувного підприємства за першою товарною продукцією на відміну від виробничого підприємства, яке використовує мінеральну сировину для перероблення на кінцевий продукт.
Такий підхід унеможливлює невиправдане завищення показників прибутковості та неправильну оцінку економічних ризиків.
Ключові слова: забезпечення прозорості, вартісні розрахунки, гірничодобувне підприємство, перша товарна продукція, кінцева товарна продукція.</i>
<b>Вступ</b>
Останнім часом надрокористувачі часто нарікають на непрозорість вартісних розрахунків під час отримання спеціальних дозволів на користування надрами й водночас висувають пропозиції щодо спрощення або уніфікації розрахунків через їхню, нібито, «складність».
Насправді ж, такі розрахунки означають просте визначення накопиченого обсягу чистого прибутку, який отримає надрокористувач за весь період експлуатації родовища. Цей обсяг формує так звану вартість родовища. Ґрунтуючись на цій базовій величині, далі, з використанням відповідних коефіцієнтів, регламентованих постановами Кабінету Міністрів України, розраховують початкові ціни спецдозволів та розміри збору за надання спеціальних дозволів на користування надрами.
Каменем спотикання в таких розрахунках називають процедуру дисконтування. Але, якщо її сприймати як загальноприйнятий економічний інструментарій, який, з огляду на зміни вартості грошей у часі, перетворює прогнозні розрахунки на реалістичніші, тоді сам розрахунок стає зрозумілішим. Водночас зауважимо, що значення коефіцієнта дисконтування, на який множать величину щорічного чистого прибутку, табульовано прогнозуванням на період у сто років. Формулу, за якою ведуть дисконтування, наведено у відповідних постановах КМУ та численних методичних рекомендаціях ДКЗ України, які склали провідні спеціалісти галузі.
<b>Окреслення проблеми</b>
Досвід виконання вартісних розрахунків конкретних об’єктів надрокористування, зокрема під час визначення вартості спецдозволів та розмірів відповідних зборів, дає змогу стверджувати, що до неоднозначності або так званої «непрозорості» призводить не сама формула розрахунку, а необґрунтовані належним чином вихідні дані для прогнозування. Як відомо з практики, вихідні дані або надає надрокористувач, або ж їх приймають за об’єктом-аналогом. Але в обох випадках вони потребують прискіпливого обґрунтування через їхню можливу необ’єктивність. Адже не треба забувати, що надані чи залучені вихідні дані формують прогнозні показники розрахунків, що мають діяти впродовж тривалого періоду експлуатації родовища: від початку його розроблення і до ліквідації виробництва, згідно з методикою розрахунку.
Безумовно, найоб’єктивніші вихідні дані ми отримуємо за результатами геолого-економічної оцінки (ГЕО) для різних стадій робіт та фактичного стану вивченості об’єкта надрокористування, тому що вони мають ґрунтовну експертну оцінку. Але іноді і автори, і надрокористувачі не надають належної уваги питанню подальшого використання результатів техніко-економічного обґрунтування (техніко-економічної доповіді, техніко-економічних міркувань), зокрема, таким ключовим критеріям, як рентабельність гірничодобувного підприємства та вартість родовища. Через це згадані критерії бувають невиправдано завищені, що не викликає особливих заперечень у експертів. Та із застосуванням їх для розрахунків рентних платежів за користування надрами завищені критерії як вихідні дані призводять також до невиправдано завищених витрат надрокористувача через рентні платежі або сплату за вартість спецдозволу.
Ключову роль, на наше переконання, у забезпеченні прозорості вартісних розрахунків відіграє обґрунтований вибір товарної продукції гірничодобувного підприємства, стосовно якої проводитимуть розрахунки. Ця категорія об’єднує такі потрібні для подальших розрахунків вихідні дані, як обсяг випущеної товарної продукції, її собівартість та ціну, а також термін експлуатації родовища, тобто прогнозування.
Отже, для забезпечення прозорості вартісних розрахунків треба визначитись, за якою товарною продукцією рахувати і економічну ефективність розвіданого родовища, і вартість самого родовища, а також вартість спецдозволу та відповідних зборів.
В одних випадках – це щойно добута корисна копалина, яка вже може бути сировиною для подальшого виготовлення з неї кінцевої товарної продукції. Наприклад, багата руда, бурштин, пісок, питна підземна вода тощо, тобто мінеральна сировина, яка вже має свою собівартість і ціну, а отже може бути економічно вигідною для власника (надрокористувача).
В інших випадках – це добута мінеральна сировина, подальше використання якої потребує підготування чи перероблення (збагачення), і лише після цього її можна вважати першою товарною продукцією гірничодобувного підприємства. Водночас до її собівартості додають разом з потрібними витратами на видобуток ще й витрати на підготування (збагачення).
Саме цей розподіл добутої мінеральної сировини на таку, що не потребує підготування (збагачення), і таку, що перед використанням як сировини потребує підготування, наведено на рисунку.
Розгляньмо питання товарної продукції гірничодобувного підприємства з різних позицій, а саме: з позиції економіки праці, з позиції маржинального аналізу, з позиції чинних нормативних документів з надрокористування та з утилітарних позицій, тобто де і яким чином цю економічну категорію застосовують та з якими наслідками для сторін, що беруть участь у процесі надрокористування. Відомо про роз’яснення в офіційних виданнях Державної фіскальної служби України, а також поодинокі визначення та посилання в методичній літературі. У першому випадку йдеться про товарну продукцію гірничодобувного підприємства та її первинне перероблення, а також про добуту корисну копалину як мінеральну сировину з посиланням на ст. 14 Податкового кодексу (ПК) України.</body>