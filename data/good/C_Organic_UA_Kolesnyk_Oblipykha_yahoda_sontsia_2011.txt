Саме обліпиху одностайно визнано одним із кращих природних джерел біологічно активних речовин. Її іноді ще називають північним ананасом. Плоди обліпихи ароматні, на смак дійсно подібні до плодів ананаса, гіркуваті, а після перших приморозків втрачають гіркоту і набувають приємного кислуватого смаку.

Про корисні властивості обліпихи знали ще древні греки. Походження цієї назви пов'язують з цікавою легендою. Війська давньогрецького полководця Олександра Македонського у своїх безкінечних походах дуже цінували коней, але вони часто хворіли, втрачаючи силу. Одного разу Олександр помітив: якщо напоїти тварин відваром з гілок, листя та плодів обліпихи, коні дуже швидко відновлюють сили, а всі їхні рани швидко загоюються, а шерсть знову блищить. Тому саме латинська назва обліпихи походить від двох слів: hippos – кінь та phase – блиск.

Дуже корисну ягідну та лікарську рослинку цінували і слов'яни. Сиропи, узвари, варення, настої були відомі всім, а місцеві знахарі завжди віддавали їй почесне місце.

Відомо, що плоди обліпихи мають особливий унікальний набір біологічно активних речовин, насамперед вітамінів, до того ж у концентраціях, які не зустрінеш у жодній іншій рослині: 100 г ягід з надлишком покривають денну потребу людини в усіх вітамінах.

Порівняймо. Лідером за вмістом вітаміну С вважається чорна смородина – 290 мг на 100 г ягід. Це приблизно п'ятиденна норма для дорослої людини. Обліпиха містить до 300 мг вітаміну С. Саме цей вітамін зміцнює імунітет і стабілізує психічне здоров'я, зберігає життєві сили, запобігає підвищеній втомлюваності, депресії, безсонню, ранньому утворенню зморшок, погіршенню зору. Але якщо, крім вітаміну С, у смородині мало інших вітамінів, то обліпиха має у своєму складі ще й вітаміни А, В1, В2, В4, В6, В8, B9, K, P, PP, E. До того ж її плоди містять 8% жирної олії, яка складається з гліцеридів олеїнової, стеаринової та пальмітинової кислот, а також цукрів, фітонцидів, мікроелементів.

Крім вітаміну С, у 100 г плодів обліпихи є 60 мг вітаміну А та 140 мг вітаміну Е. Особливу увагу варто звернути саме на вітамін Е, за вмістом якого обліпиха є абсолютним чемпіоном. Вітамін Е відіграє основну роль при статевому дозріванні, тоді як нестача цього вітаміну розвиває безпліддя, знижує потенцію та лібідо, викликає загрозу переривання вагітності. Вітамін Е також захищає від згубного впливу довкілля, зокрема тютюнового диму, вихлопних газів, що є дуже актуальним для мешканців мегаполісів.

Третім потужним захисником організму є вітамін А. Він знешкоджує віруси та бактерії, підтримує молодість клітин, поліпшує гостроту зору, а шкіру робить гладенькою та еластичною. Останніми десятиріччями виявлено, що вітамін А – потужний ворог ракових клітин.

Активною фракцією обліпихи є також стерини, які запобігають всмоктуванню холестерину, тобто розвитку атеросклерозу та всіх його неприємних ускладнень. Складова обліпихи – рідкісний у рослинах алкалоїд серотонін, який регулює температуру тіла, кров'яний тиск, а також має протипухлинні властивості.

Сприятливо діють на організм наявні в ягодах кислоти. Зокрема, бурштинова – знешкоджує шкідливу дію стресу, антибіотиків; олеанолова – помірно знижує кров'яний тиск, розширює судини серця та мозку, поліпшує кровообіг (важливо для запобігання інфаркту та інсульту).

Для лікування кашлю Вам допоможе сік обліпихи з медом. Для профілактики захворювань верхніх дихальних шляхів рекомендуються інгаляції з обліпиховою олією. При гострому і хронічному ларингіті чи фарингіті потрібно змащувати слизову оболонку горла ватним тампоном, змоченим обліпиховою олією, чи щоденно робити інгаляції з олією протягом 15 хвилин.
