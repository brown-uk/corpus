<id>H</id>
<author_surname>Смовженко</author_surname>
<author_name>Т. С.</author_name>
<title>Спецкурс із фінансової грамотності для підвищення кваліфікації педагогів початкової школи</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>ДВНЗ «Університет банківської справи»</publisher>
<year>2016</year>
<pages>33-35</pages>
<length>1241</length>
<alt_orth>0</alt_orth>
<errors>кругообігу - колообігу</errors>
<comments></comments>
<body>
<emphasis>Тема 2.
Специфіка ринку капіталів і ринку грошей</emphasis>
<i>План лекції</i>
2.1. Капітал як фактор виробництва. Ринок капіталу як кредитного ресурсу.
2.2. Ринок грошей. Відсоткова ставка. Фінансові установи.
2.3. Банки. Історія розвитку банківської системи. Банківська система України:
особливості функціонування.
<i>Орієнтовний зміст</i>
<emphasis>2.1. Капітал як фактор виробництва. Ринок капіталу як кредитний ресурс</emphasis>
<b>Ринок</b> – місце, де відбувається купівля і продаж товарів, послуг чи навіть коштів. Ринок, на якому заощадження населення і тимчасово вільні кошти підприємств передають (продають) у тимчасове користування тим, хто хоче їх узяти в борг за винагороду, називається <b>фінансовим ринком</b>. Його частиною є <b>ринок капіталів</b>, на якому гроші позичають на довший термін (більш ніж один рік). Вільні кошти чи майно, які вкладають у певні об’єкти з метою отримання від них прибутку, називаються <b>інвестиціями</b>.
Фінансовий ринок можна поділити на грошовий ринок (<i><foreign>money market</foreign></i>) і ринок капіталів (<i><foreign>capital market</foreign></i>). І на одному, і на другому ринках відбувається пошук вільних коштів і їх розміщення. Однак на <b>грошовому ринку</b> кошти залучають і позичають на термін до <b>одного року</b>, а <b>на ринку капіталів</b> гроші перетворюють у різні інструменти, які на ринку перебувають довше (від одного року і більше) або взагалі безстроково (наприклад, акції), а згодом обмінюють назад на гроші.
Відповідно, ринок капіталів поділяють на <b>фондовий</b> ринок (ринок цінних паперів), де в обмін на гроші покупці отримують цінні папери, і ринок <b>кредитів</b>, де кредити видають на різні терміни і для різних потреб.
За сучасних умов господарювання все більшого значення набуває <b>ринок капіталів</b>.
Аналізуючи ринок капіталу, розрізняють фізичний і фінансовий капітали. Фізичний капітал – це споруди, будівлі, машини, обладнання. Фінансовий капітал є джерелом для нагромадження (розширення обсягів) фізичного капіталу. Щоб таке розширення відбувалося, заощадження економічних суб’єктів повинні перетворюватися в інвестиції. Перетворення заощаджень в інвестиції відбувається за участі банків, інвестиційних фондів, страхових компаній тощо.
Рух капіталів відбувається у формі кредиту. <b>Кредит</b> – це надання грошей у позику на основі терміновості, повернення й отримання відсотка.
Це зумовлює появу особливої ланки ринкової інфраструктури – кредитної системи, яку утворюють банки, страхові компанії, фонди будь-яких інших організацій, що мають право комерційної діяльності. Але найважливішим елементом інфраструктури ринку капіталів і грошей є банки.
Головними учасниками ринку капіталів є:
• первинні інвестори, тобто власники вільних фінансових ресурсів, що мобілізовані банками й перетворені на позиковий капітал;
• спеціалізовані посередники – кредитно-фінансові організації, що здійснюють безпосереднє залучення (акумуляцію) коштів, перетворення їх на позиковий капітал і подальше тимчасове передання його позичальникам на поворотній основі за плату у формі відсотків;
• позичальники – юридичні та фізичні особи, а також держава, що мають брак фінансових ресурсів і готові заплатити спеціалізованому посередникові за право тимчасового користування ними.
У ринковій економіці розрізняють дві форми грошей – гроші як гроші і гроші як позичковий капітал. Відповідно, і цінність грошей має двояку форму прояву:
1) купівельної спроможності, яку гроші набувають при обслуговуванні товарного обміну і рівень якої визначається середнім рівнем товарних цін;
2) процентної ставки, або просто процента, яку гроші набувають на грошовому ринку в ролі носія позичкового капіталу і рівень якої визначається співвідношенням попиту і пропозиції на цьому ринку.
Отже, у найбільш узагальнювальному вираженні процент – це ціна грошей як позичкового капіталу, яку вони набувають на ринку капіталів і грошей.
Позичковий процент існував не завжди. Він виник тоді, коли товарне виробництво вже досягло певного рівня розвитку, на якому склався регулярний грошовий обіг і виникли більш-менш розвинені кредитні відносини. Процент узагалі неможливий без існування кредиту, хоч останній іноді, як виняток, можуть надавати на безпроцентній основі.
Водночас існування товарного виробництва і пов’язаних із ним кредитних відносин як основи виникнення процента не може достатньо повно пояснити природу позичкового процента.
<b><i>Процент</i></b> (від лат. <foreign><i>pro centum</i></foreign> – на сотню) – сота частка будь-якого числа, що взяте за ціле. В українській мові його синонімом є слово «відсоток». Такою часткою він був як у період існування лихварського кредиту, так і в умовах сучасної ринкової економіки, коли лихварський кредит витіснений іншими формами та видами кредиту. Але попри схожість зовнішньої форми, сутність процента за різних способів виробництва надто відмінна.
Отже, виробничі відносини визначають соціально-економічну природу процента. Лихварському кредитові, характерному для рабовласницького і феодального суспільств, були притаманні надзвичайно високі процентні ставки, що часто призводило до повного розорення позичальників, їхній високий рівень спричинювався тим, що, зазвичай, цей кредит мав непродуктивний характер і був високоризиковим.
У капіталістичному суспільстві кредит як рух позичкового капіталу надається для задоволення потреб капіталіста в тимчасових коштах, щоб прискорити або організувати процес виробництва чи обігу товарів. За таких умов позичковий процент не може поглинати весь додатковий продукт, інакше не буде сенсу користуватися кредитом. Процент може мати такий рівень, щоб користування кредитом було вигідним і для кредитора, і для позичальника.
В умовах ринкової економіки його сутність полягає в тому, що позичковий процент є платою за користування позичковим капіталом, його ціною. При цьому між кредитором і позичальником з приводу величини процента, його видів, методів сплати виникають певні економічні відносини, які визначають роль процента в ринковій економіці. Він є другою (після валютного курсу) економічною змінною, за якою ведуться суворі спостереження в економіці. Адже процентна ставка є вартістю позички для позичальника і винагородою позикодавця за інвестицію. Вона впливає на стан останньої та на рішення суб’єктів підприємницької діяльності щодо інвестицій чи зберігання своїх коштів у фінансових активах. Значний вплив процентної ставки і на повсякденне життя громадян, на їхні особисті рішення щодо споживання та заощадження.
Базою для процентної політики банків є грошово-кредитна політика держави і вплив на рівень ринкової ціни процента з боку центрального банку.
<emphasis>2.2. Ринок грошей. Відсоткова ставка. Фінансові установи</emphasis>
Дуже близьким до ринку капіталів є ринок грошей. Розрізнити їх можна за такими ознаками:
на ринку грошей діють короткострокові позики, а також ринок валют, у той час як на ринку капіталів – середньо- і довгострокові позики;
на ринку капіталів беруть позики і наявний попит на інвестиційні товари, у той час як на ринку грошей – на будь-які товари.
Як і на будь-який інший товар, на гроші також існує попит. Гроші потрібні як споживачам, так і підприємцям для придбання необхідних товарів та послуг. Попит на гроші для таких цілей називають операційним попитом, або попитом на гроші з боку угод. Попит на гроші з боку угод є нееластичним і залежить від рівня ВВП у країні, тобто що більше товарів і послуг виробляють у країні, то більше потрібно грошей для їх кругообігу. Пропозиція на ринку грошей є абсолютно нееластичною.
<b>Відсоткова ставка</b> – ціна, що сплачується за використання грошей, звично розглядається як відсоток від кількості позичених грошей, а не як абсолютна величина. Це полегшує порівняння позичкового відсотка, що сплачується за надання у кредит різних за абсолютною величиною сум.
Слід згадати, що сукупний попит на гроші включає попит на гроші для операцій і попит на гроші як на активи. Перший прямо пропорційний рівню номінального ВВП, а останній – обернено пропорційний ставці позичкового відсотка. Рівноважна ставка визначається в точці перетину кривої попиту на гроші і кривої пропозиції грошей. Пропозиція грошей головним чином залежить від монетарної політики.
Розглядаючи роль ставки відсотка у прийнятті рішень про інвестиції, припускаємо, що інфляція відсутня. За інфляції існує різниця між грошовою, або номінальною, і реальною відсотковими ставками. Номінальна ставка – це просто відсоткова ставка, виражена у грошах за поточним курсом. Реальна відсоткова ставка – це відсоткова ставка, виражена в незмінних грошових одиницях або з поправкою на інфляцію. Реальна відсоткова ставка дорівнює номінальній відсотковій ставці мінус рівень інфляції.
Усе це свідчить про те, що саме реальна відсоткова ставка, а не номінальна ставка впливає на прийняття рішень про інвестиції. Це особливо важливо для конкретних економічних умов України, яка в 1990-х роках пережила гостру інфляцію. 
Хоча для зручності економісти користуються однією відсотковою ставкою, однак фактично існує ціла низка відсоткових ставок, які залежать від цілого ряду чинників, зокрема ступеня ризику, тривалості, розміру позики, оподаткування, ступеня конкурентності тощо. Особливе значення має різний ступінь ризику. Що більший шанс, що позичальник не виплатить позики, то більший відсоток братиме кредитор, щоб компенсувати цей ризик.
</body>