Варто відзначити, що законодавство Азербайджану наділяє главу держави відповідними повноваженнями, а офіційна версія причини прискорення політичного процесу – святкування 100-річчя проголошення Азербайджанської республіки. Проте доцільно нагадати, що ситуація на Південному Кавказі лишається далекою від стабільної. Конфлікт навколо Нагірного Карабаху лише на перший погляд відійшов у історію, насправді це протистояння вже добрих 25 років отруює атмосферу взаємин у регіоні. Звісно, є і бенефіціар цього протистояння: Росія постачає наступальну зброю Азербайджану, оборонну – Вірменії, і готується в разі загострення ситуації в епіцентрі конфлікту зіграти роль провідного миротворця. До подібних геополітичних кульбітів Кремлю не звикати.

У 2015 році у Вірменії пройшов референдум, на якому було ухвалено рішення про зміну форми правління республіки, яку має бути реалізовано навесні 2018 року. Після обрання президента у парламенті у березні наступного місяця має бути призначений голова уряду. Експерти вважають, що Серж Саргсян, на відміну від Михайла Саакашвілі, який намагався провести подібний фінт у 2012 році, зуміє змінити посаду та зберегти визначальний вплив на політику Вірменії. Важлива деталь: Саргсян належить до клану «карабахців» - найбільш впливового в сучасній Вірменії.

Тому очевидною причиною прискорення політичного процесу в Азербайджані є прагнення Ільхама Алієва отримати новий президентський мандат одночасно зі своїм опонентом. Восени в Женеві пройшли переговори лідерів Азербайджану та Вірменії, проте на них не сталося прориву. Натомість під час з'їзду партії «Єні Азербайджан» Ільхам Алієв назвав завданням своєї республіки повернути контроль над Єреваном, який він відніс до споконвічних азербайджанських земель. Втім, зробити подібну заяву набагато легше, ніж повернути контроль над Нагірним Карабахом.
