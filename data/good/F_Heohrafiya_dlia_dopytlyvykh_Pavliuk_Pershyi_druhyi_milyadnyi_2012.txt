Переписати всіх

Наприкінці XIX ст. із розвитком світового господарства стає зрозумілим, що вкрай потрібен і Всесвітній перепис, який складався б із переписів окремих держав і територій світу, що їх проводять одночасно за єдиними принципами. Спочатку таку масштабну акцію планували на 1900 рік, потім на 1940. Але їм не судилося відбутися. Тільки після Другої світової війни завдяки утворенню Організації Об'єднаних Націй завдання стало реальним.

Статистична комісія ООН спільно з Комісією з народонаселення та спеціальними конференціями розробляють відповідні програми Всесвітніх переписів населення. До початку кожного десятиріччя випускають низку документів, у яких зазначають принципи й рекомендації, макети матеріалів переписів населення і житла. Їх дотримується більшість країн світу. Для зручності переписи проводять один раз на десятиріччя у роки, які закінчуються на «0», «1» чи «9».

Перший у незалежній Україні

Уперше жителів України — вже незалежної держави — було переписано 5 грудня 2001 року. Але підготовка до перепису тривала близько двох років. Спочатку уточнювали межі населених пунктів, упорядковували назви вулиць, кварталів, номери будинків. Потім склали детальні картографічні матеріали, на основі яких формували ділянки збору та подальшого опрацювання даних. Обрали та навчили близько 300 тис. осіб, що здійснювали перепис. Ще півроку пішло на перевірку якості матеріалів перепису, його кодування для автоматизованого обробляння. Протягом 2002–2003 рр. дані опрацьовували і розповсюджували. Виходить, що фраза «перепис населення України 5 грудня 2001 року» уособлює титанічну працю протягом майже п'яти років.

Нас знову переписують

Резолюцією ООН черговий раунд переписів населення та житлового фонду заплановано на 2010 рік (із 2005 по 2014 рр.). Хай тебе не дивує така розбіжність по роках одночасного перепису. Річ у тім, що перепис — це організаційно дуже складна та матеріально затратна кампанія. Зважаючи на різний рівень розвитку, потреб і конкретних обставин кожної окремої країни, обліки з різницею в часі, але за єдиними для конкретного перепису вимогами — краще, ніж їх відсутність.

На сьогодні більш ніж 100 держав світу вже провели зазначений перепис. В Україні його планують провести цього року відповідно до розпорядження Кабінету Міністрів від 28 липня 2010 року.

Як це робиться?

З'ясуємо тепер основні завдання та принципи сучасних переписів населення.

Під час перепису розрізняють три категорії населення: постійне, наявне та юридичне.

Наявне населення — усе населення, що перебуває на момент перепису на досліджуваній території, постійне — таке, що постійно мешкає тут, юридичне — таке, що закріплено тут законом (у нашій країні це прописка, зафіксована у паспорті).

Засади проведення перепису:
загальність;
одномоментність;
єдина програма перепису;
поіменність;
самовизначення;
конфіденційність;
сувора централізація управління переписом;
регулярність проведення переписів.

Методи проведення перепису:
Опитування. Переписувач інтерв'ює особу за питаннями, що містяться в переписному листі (своєрідна анкета), та заповнює його. У такий спосіб проводять перепис в Україні.
Самообчислення. Особи, що переписуються, самі заповнюють переписний лист, а переписувач лише перевіряє правильність заповнення. Такий перепис застосовують у деяких європейських країнах.
Змішаний (анкетний) метод. Його активно застосовують у високорозвинених державах, зокрема США. Анкети надсилають переписуваним додому, вони заповнюють їх і повертають до бюро перепису.

Дані переписуваного
ім'я та адреса;
особисті демографічні (стать, вік, шлюбний стан);
соціально-економічні (рівень освіти, професія, заняття, соціальне становище);
етнічні (національність, рідна мова, володіння іноземними мовами, віросповідання);
міграційні (постійність місця мешкання, час перебування поза місцем постійного проживання);

Отже, коли до вашої оселі завітає переписувач, поставтеся до пропонованих питань дуже відповідально. Опрацьовані відповіді стають основою для планування державою багатьох сфер життєдіяльності і твоїх батьків, і тебе (потреба у школах і вишах, лікувальних установах, податках тощо).
