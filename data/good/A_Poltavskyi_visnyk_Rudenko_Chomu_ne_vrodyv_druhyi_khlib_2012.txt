Розкриваємо секрети мудрого картопляра

«Картопля, як жінка, хоче любові й тепла», – побутує прислів'я у деяких регіонах України. Але цього року, як бачимо, тепла для картоплі виявилося забагато. Саме так спеціалісти пояснюють неврожай цієї культури в Україні. Що стало причиною недороду бараболі, ми запитали у фахівця.
– Картоплю знищили занадто високі температури та брак вологи, – розповідає кандидат сільськогосподарських наук, доцент кафедри рослинництва Полтавської аграрної академії Тамара Бєлова. – При температурі, вищій за 30 градусів, бульба не росте. Їй потрібні помірні тепло й волога. Нинішнього ж року, окрім затяжної спеки, причиною неврожаю стала ще й посуха.

Тамара Олексіївна підходить до процесу вирощування картоплі не тільки як науковець, але і як практик. Власноруч вирощує цю культуру на присадибній ділянці, причому намагається щороку садити нові сорти – кожного потроху. Так вона експериментує, втілює наукові досягнення в життя і може ручитися за кожну свою пораду.

Збираємо вчасно

Науковець розповідає, що зі збиранням плодів затягувати не варто. Копання картоплі треба розпочинати незалежно від пори «серпень-вересень» і відштовхуватися від того, коли вона посаджена, який це сорт і який вигляд має.
– Городники-любителі зазвичай не цікавляться сортами картоплі, яку висаджують, часом її дозрівання. Але це дуже важливо, бо викопувати ранні сорти потрібно тоді, коли бадилля ще зелене, а середні й пізні – коли стебло тільки починає сохнути. Тому однією з причин цьогорічного неврожаю стало те, що, незважаючи на передчасну весну й раннє висаджування картоплі, копати її почали «як завжди». Результат – бульби пов'яли, погнили й почали давати паростки в землі. З'являються ці паростки через те, що картопля, як і будь-яка рослина, в екстремальних умовах намагається дати потомство. Ось вам і знайома картина: викопуєш кущ, а там нав'язалася маса дрібних бульбочок…

Що посадиш – те й викопаєш

Спека, котра панувала цього літа, та й у попередні роки, призводить не тільки до зменшення врожаю картоплі, а й до виродження сортів. Тому до висадження картоплі слід підходити ще відповідальніше. Велику увагу треба приділяти посадковому матеріалу. Тамара Олексіївна говорить, що в нашому регіоні краще саджати ранні й середньостиглі сорти. Гарно себе зарекомендували німецькі: вони високоврожайні та стійкі до хвороб, можуть вродити десять відер з одного. Єдиний недолік – дорожнеча (близько 11 грн за кілограм) та швидке виродження. Та, попри деякі мінуси, німецька картопля себе виправдовує, запевняє фахівець.

Урожайні кущі треба відбирати відразу в процесі викопування, бо потім їх неможливо буде відрізнити.
