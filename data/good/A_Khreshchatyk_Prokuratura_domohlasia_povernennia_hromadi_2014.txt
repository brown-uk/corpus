<id>A</id>
<author_surname></author_surname>
<author_name></author_name>
<title>Прокуратура домоглася повернення громаді 3 га землі на Печерську</title>
<publ_in>Хрещатик</publ_in>
<url>http://www.kreschatic.kiev.ua/ua/4434/art/1394654411.html</url>
<publ_part>4434</publ_part>
<publ_place>Київ</publ_place>
<publisher></publisher>
<year>2014</year>
<pages></pages>
<length>183</length>
<alt_orth>0</alt_orth>
<errors>передачі - передання</errors>
<comments></comments>
<body>
<b>Прокуратура домоглася повернення громаді 3 га землі на Печерську</b>
Вжитими столичною прокуратурою заходами виконано рішення суду щодо повернення територіальній громаді земельної ділянки площею 3 га у Печерському районі вартістю майже 50 млн гривень.
Як повідомили «Хрещатику» в прес-службі столичної прокуратури, встановлено, що у 2007 році рішенням Київради земельну ділянку на вул. Анрі Барбюса, 9, яка перебувала у постійному користуванні Київського геологорозвідувального технікуму, було надано столичному товариству в оренду на 5 років для будівництва житлово-офісного комплексу з приміщеннями торговельно-розважального і спортивно-оздоровчого призначення, закладами громадського харчування та паркінгом.
Однак, як з'ясувалося в ході прокурорської перевірки, проект землеустрою щодо відведення ділянки під комерційне будівництво не відповідав вимогам земельного та природоохоронного законодавства. Крім того, рішення щодо передачі в оренду цієї землі було ухвалене без погодження з розпорядником вказаного майна, а саме Міністерством освіти і науки України.
Зважаючи на виявлення порушення, прокуратура столиці заявила позов до суду про визнання незаконним та скасування вищезазначеного рішення Київради, а також укладеного на його підставі договору оренди землі.
Господарський суд підтримав позицію столичної прокуратури та задовольнив позовні вимоги у повному обсязі.
Наразі рішення суду реально виконано, спірну ділянку повернуто територіальній громаді Києва.
</body>