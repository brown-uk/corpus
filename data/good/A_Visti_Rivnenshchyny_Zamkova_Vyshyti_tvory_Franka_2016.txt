У Виставковій залі міського Будинку культури відбулася презентація унікальної книги рівненської майстрині Олени Медведєвої «Вишиті твори Івана Франка». Майстриня невипадково випустила видання саме зараз, адже цього року виповнюється 160 років від дня народження Івана Франка та 100 років з моменту його відходу до вічності.

Процес виготовлення книги тривав майже 10 місяців. Пані Олена зазначила, що у роботі їй допомагала сім'я, а з обкладинкою посприяли в друкарні.

До «Вишитих творів Івана Франка» увійшла збірка поезій «Народна пісня» українського письменника. Кожна сторінка обрамлена орнаментом, який був на вишитій сорочці самого Каменяра. Це червоні та сині кольори, які надзвичайно гарно переплітаються на полотні, а саме полотно пофарбоване у блакитно-жовті відтінки. Загалом вишито майже 30 творів Івана Яковича, в основному це його патріотична лірика, поезія, яка не друкувалася за радянської доби.

На презентацію вишитої збірки творів Івана Франка завітало чимало рівнян, діячів культури та мистецтва, колег Олени Медведєвої. Школярі цитували слова з творів славетного Каменяра, а присутні в залі глядачі жваво аплодували авторці.
