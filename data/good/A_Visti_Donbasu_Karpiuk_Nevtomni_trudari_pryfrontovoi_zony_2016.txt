До численних помічників військовослужбовців Збройних сил України належить невтомна когорта волонтерів. Цих щирих душею та мужніх людей чимало на Донеччині, і зокрема в Краматорську.

Одним із них є Юрій Водолазький – директор Краматорського комбінату дитячого харчування, активіст патріотичного об'єднання міських підприємців, які вже майже три роки надають усіляку допомогу нашим військовим. Спершу учасники об'єднання виходили на проукраїнські мітинги, потім узялися за організацію харчування вояків, поставок амуніції, наметів, будівельних матеріалів тощо. Усе, що було необхідним для української армії, вони діставали мало не з-під землі. Зокрема підприємство Водолазького майже два місяці безкоштовно годувало у двох міських школах українських звитяжців. У комбінату навіть є подяка від тодішнього начальника Тилу Збройних сил України генерал-лейтенанта Ігоря Павловського.

«Від усього серця дякую воїнам за їхню святу ратну працю, за те, що вони боронять рідну землю від іноземного агресора. Бажаю гідно виконати свій обов'язок і наблизити настання мирного часу в нашій державі, – говорить Юрій Водолазький. – А щоб у них були сили для того, передаю їм «смачну допомогу». І зичу, щоб вони повернулися до рідних міст і родин живими й неушкодженими, здобувши важливого досвіду для подальшої розбудови нашої оборонної міці. Як і волонтери, ці люди у військових одностроях займають активну громадянську позицію, бо не є байдужими. Тому ми виконуємо разом одну спільну місію. Слава вам, хлопці! Слава Збройним силам України. І слава Україні!»

Краматорські підприємці планують і надалі допомагати армії. Та й патріотично налаштованих людей у місті стає все більше.

«Ви подивіться, як багато у Краматорську тепер їздить авто із українськими прапорами – такого ще два роки тому не було. Держава повинна швидко, надовго й ефективно змінити життя людей на краще – економічний успіх також нам потрібен. Потрібен він і для розвитку Збройних сил», – зауважив насамкінець підприємець.

