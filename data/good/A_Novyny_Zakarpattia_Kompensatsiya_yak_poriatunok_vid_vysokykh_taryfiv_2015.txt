У зв'язку з різким подорожчанням енергоносіїв у травні 2014 року, в Україні з 1 липня підвищились також і ціни й тарифи на комунальні послуги. Кабінетом Міністрів України схвалено постанову від 5 квітня 2014 року №83 «Про посилення соціального захисту населення в умовах підвищення цін і тарифів на комунальні послуги», цим документом запроваджено нову адресну програму – компенсацію додаткових витрат на оплату послуг газопостачання, централізованого опалення та постачання гарячої води.

Право на отримання компенсації мають родини, середньомісячний сукупний дохід яких за попередні шість місяців не перевищував величини прожиткового мінімуму для сім'ї.

Розмір компенсації визначається як різниця між розміром оплати за послуги (у межах норм споживання) після підвищення цін і тарифів та розміром платежу, який сім'я сплачувала до зміни цін і тарифів на послуги. Кожна сім'я може визначити розмір самої компенсації. Тут нічого складного немає.

Наприклад, до підвищення цін і тарифів на природний газ і теплову енергію сім'я сплачувала за ці послуги 300 грн, а після підвищення вже 400 грн.

Відтак, зазначає управління інформаційної діяльності та комунікацій з громадськістю ОДА, розмір щомісячної компенсації становитиме 100 грн. Для отримання компенсації необхідно подати заяву до органу соціального захисту населення за місцем своєї реєстрації, а також надати довідки – про склад зареєстрованих у житловому приміщенні (будинку) осіб і про доходи кожної особи, зареєстрованої у помешканні.
