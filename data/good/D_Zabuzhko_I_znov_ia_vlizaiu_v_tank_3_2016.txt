Невидимою чужою волею вас видирають, мов дерево з корінням, із вашого єдиного на світі дому, з питомого, мов продовження вашого тіла, ландшафту родової пам'яті — і переносять кудись по мапі на безвість, щоб кинути в незнайомому місці: тепер, кажуть вам, ваш дім тут — приживайтесь наново. Не приживетеся, всохнете — що ж, ваша вина.

…Якщо повторювати цей експеримент у кількох поколіннях, людино-дерево навчиться ніколи й ніде не запускати коріння глибоко. Не зріднятися по-справжньому з жодним місцем — як ті жертви брутально потоптаної першої любові, котрі потім увесь вік бояться покохати вдруге. Підшкірна, стовбурова-спинномозкова пам'ять про раз пережиту травму розриву блокуватиме всі подальші спроби закорінення застережним червоним спалахом: свій дім (і круг нього, захисними концентричними колами, — село, місто, батьківщина…) — це те, що боляче втрачати, ні, тільки не це, більше ніколи, краще мати натомість «легкий» — переносний… Так, щоб будь-якої хвилини, коли знов розчахнуться двері й зайдуть чужі автоматники, можна було підхопитися, згребти найнеобхідніше (немовля у слінґу, лептоп у боковій кишені рюкзака, кредитні картки в нагрудній, все, що треба, потім купимо на новому місці, швидше, швидше, транспорт жде!), — і покотитися далі за вітром крізь незігрітий простір — нічого в собі не рвучи з кров'ю, не шматуючи по живому, привчивши себе любити — вже не точку на мапі, а відрізок між точками, не статику, а динаміку, не місце, а переміщення: рух — дорогу — вокзал — аеропорт…

І так і жити номадом — на валізках: якщо доведеться — роками, десятиліттями, — увесь цей час «не бачачи» довкілля, як турист «не бачить» стін готельної кімнати з відклеєними шпалерами й слідами блощиць.

…Їх можна впізнати на око — нелюблені міста, окрадені з господарів землі, села чужих могил. Простір, де на всьому лежить виразна тінь анемії, — так, ніби колись із нього викачали всю кров, а натомість ввели — несумісну за групою.

І сновигання неприживлених мас «кров'яних тілець» серед невчитних їм мурів і незадбаних дворів, де гудуть у коминах чужі привиди, залишає у стороннього споглядача химерне враження, наче всі ці люди думками насправді «не тут», а десь-інде, — де, потай вірять вони, лежить на безтерміновому депозиті, як у гігантському холодильнику, чекаючи на розморозку, їхнє справжнє життя, предківський Золотий вік…

Ця віра і є — той самий запах, що зберігся на дні колись у поспіху («дві години на збір»!) спакованої бабусиної валізки. Навіть якщо нічого більше не вдалося вивезти, запах лишається завжди: без нього немає дому. Навіть переносного.

Ми ловимо його ніздрями по всіх усюдах, на всіх географічних широтах. Діти, внуки і правнуки депортованих — ми розтеклися поверхнею суші на всю планету, як другий океан, розносячи по ній вірус нашого «набутого домодефіциту». Щоб скрізь почуватись удома, ми запрасували, зарівняли вселенський простір до кондиції кількох універсально впізнаваних — «переносних»! — елементів: автострада, бензозаправка, МакДоналдс, аеропорт… Ми вживаємо одноразовий посуд і міняємо оселі й локації, як моделі комп'ютерів або куртки серійного виробу. В принципі, ми незле пристосувалися, гріх нарікати. Єдине, що нас мучить, — це запах.

Він може нахлинути зненацька — в уривку старої мелодії, у випадковому поєднанні барв, у звуках забутої мови… У парі над стравою — о так, ми віримо, що саме так пахло на кухнях нашого пра-пра-пра-дому, рецепти ж відтворюються по пам'яті, і ті самі страви однаково смакують на всіх широтах, хіба ні? (Правильна відповідь — ні, але краще її не знати…) Фільми, книги, кав'ярні, реконструкції — щоб не почуватись бездомними, ми створили цілу індустрію ностальгії. А запах все одно приходить до нас у снах — і може зненацька вибухнути з несподівано страшною силою, на всю довжину, здавалось, давно викорчуваного стовбура, — і посеред фойє київської лікарні доросла жінка, втікачка з окупованого Донецька, заливаючись сльозами, закричить заскоченим медикам, щоб її не сміли, не смі-ли! — писати в документах «переселенкою», бо вона не «переселенка», ні, — вона своїм автом приїхала!..

І ти плачеш разом із нею, хоч реєстраторки вже нишком ззираються на вас обох. Ти розумієш: два, а може, три покоління тому предків цієї жінки привезли в Донбас на шахти, як і більшість тамтешнього люду, — якраз офіційними радянськими «переселенцями»: в «телячому вагоні» для розкуркулених. (Їм пощастило — моїх вивозили значно далі по мапі, в Сибір і в степи Казахстану, і шахти, які вони там будували, і міста, що поліпами наростали круг тих шахт, зараз руйнуються без жодного втручання російської армії: простим самовідновленням простору до стану природної дикості після вчиненого над ним людиною насильства, — і нема кому там доглянути могили тих моїх рідних, котрі — не повернулись).

А ця депортована у третьому коліні — повернулась. Сама. СВОЇМ АВТОМ. І байдуже, що до того її знову змусили — вже в зворотному напрямку — люди з автоматами, либонь, тої самої марки, що й колись. Головне — вона більше не вантаж, у неї є «своє авто» — ідеальна равликова хатка, яку вдалось нажити на так остаточно й не прирученій — не полюбленій, і від того так гірко, чорно і страшно беззахисній землі.
