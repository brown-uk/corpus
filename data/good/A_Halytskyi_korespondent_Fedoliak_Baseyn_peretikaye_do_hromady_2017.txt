На Коломийщині розгорівся скандал щодо ліквідації єдиної в районі дитячо-юнацької спортивної школи з водних видів спорту. Батьки обурені діями керівництва новоствореної П'ядицької об'єднаної територіальної громади, яке начебто знищує об'єкти соціальної інфраструктури, що створювалися роками. Голова ОТГ пояснює, що басейн працює й надалі, діти можуть продовжувати заняття, а тренерам, які спровокували конфлікт, пропонували офіційне працевлаштування у новій громаді.

Не встигла новостворена П'ядицька ОТГ запрацювати на повну силу, як вже виникли перші проблеми з прийняттям важливих рішень, йдеться на місцевих інформаційних ресурсах. Як наслідок, на коломийському стадіоні «Юність» зібралися стривожені батьки дітей, які займалися плаванням у с. Турці. Мовляв, тренерам повідомили про звільнення, не запропонувавши жодної альтернативи, і діти вже не мають де займатися. Присутні створили ініціативну групу, обрали голову, зібрали належну кількість підписів і звертатимуться до керівництва області та району, щоб врегулювати це питання. Тренери, зі свого боку, нагадали, що у цьому випадку постраждали діти, про яких новостворена ОТГ при прийнятті свого рішення зовсім забула.

Усю опубліковану інформацію про закриття спортивної школи голова П'ядицької ОТГ Петро Гайдейчук називає неправдивою. Запевняє, що до нього ніхто не звертався, не попереджав про зустріч з батьками. А він із задоволенням зустрівся б із ними, бо не має чого боятися чи приховувати.

Переведення в ОТГ

Нагадаємо, що 29 грудня відбулися вибори в П'ядицькій ОТГ, головою якої обрали Петра Гайдейчука. А з 1 січня громада вже перейшла на міжбюджетні відносини, у її підпорядкування перейшли заклади освіти і культури (хоч і не всі) та багато інших об'єктів.

«Дитячу школу мистецтва на п'ять місяців передали в район, хоча по закону ми мали її забрати. Це зумовлено тим, що на міжбюджетні відносини рішенням Верховної Ради нас перевели раніше, ніж планувалося – з 1 січня замість 1 березня», – зауважує Петро Гайдейчук.

Голова громади розповідає, що в перші місяці було дуже важко, працювали в авральному режимі – оформлення всіх необхідних документів, прийом на роботу працівників, створення відповідних структурних підрозділів займали надзвичайно багато часу. Тоді була проведена нарада з головами Коломийської районної ради та адміністрації, щоб не руйнувати об'єкти соціальної інфраструктури, адже закрити – це найпростіше.

Оскільки новостворена ОТГ усе відразу перебрати на себе не могла, то два місяці (січень і лютий) фінансування приміщення басейну, де розміщувалася згадана спортшкола, здійснювалося з районного бюджету. А невдовзі виникла необхідність прийняти працівників школи на роботу в ОТГ. В іншому випадку слід було створити спортивну школу, але економічно це не вигідно. Діти займаються різними видами спорту – футболом, плаванням, волейболом, секції розміщені у кількох населених пунктах. Концентрувати все в одному місці недоцільно.
