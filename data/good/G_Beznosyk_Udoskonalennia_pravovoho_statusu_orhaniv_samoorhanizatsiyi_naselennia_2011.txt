Значну роль у системних дослідженнях регіональних аспектів суспільного розвитку України, здійснення самоврядування відіграють напрацювання вітчизняних дослідницьких центрів: державного аналітичного центру Інституту реформ, Українського незалежного центру політичних досліджень, Інституту світової економіки і міжнародних відносин НАН України, Інституту регіональних досліджень, Інституту «Схід-Захід», Національного інституту стратегічних досліджень при Президентові України.

За формальними ознаками, визначеними Конституцією та законами України, місцеве самоврядування в Україні в цілому відповідає вимогам Європейської хартії місцевого самоврядування, ратифікованої Верховною Радою України 15 липня 1997 р. За національним законодавством, місцеве самоврядування в Україні здійснюється територіальними громадами сіл, селищ, міст як безпосередньо, так і через органи місцевого самоврядування. У Конституції України та Законі України «Про місцеве самоврядування в Україні» (далі – Закон) визначаються ті можливі організаційні форми, в яких має здійснюватися місцеве самоврядування.

Аналіз положень законодавства України показує, що система місцевого самоврядування в Україні не вичерпується лише територіальними громадами та органами місцевого самоврядування, а є значно ширшою. Регламентації питань системи місцевого самоврядування присвячена ст. 5 Закону. Правове регулювання функціонування окремих її інститутів та складових здійснено у ст. 6-15 Закону. Згідно із ст. 5 Закону складовими системи місцевого самоврядування в Україні є: територіальна громада; сільська, селищна, міська рада; сільський, селищний, міський голова; виконавчі органи сільської, селищної, міської ради; районні та обласні ради, що представляють спільні інтереси територіальних громад сіл, селищ, міст; органи самоорганізації населення.

Органами самоорганізації населення в законодавстві визначені: будинкові, вуличні, квартальні та інші органи самоорганізації населення. Вони створюються за ініціативою жителів на підставі дозволу відповідно сільських, селищних, міських, районних в містах (у разі їх створення) рад.

Проте національне законодавство у сфері регулювання діяльності органів самоорганізації населення має недоліки, які суттєво гальмують розвиток місцевої демократії та громадянського суспільства. Пеліванова Н.І. виділяє такі блоки проблем регулювання правового статусу органів самоорганізації населення: недосконалість загальних положень про органи самоорганізації населення (визначення, принципи діяльності, суб'єкти створення, межі діяльності); ускладнена процедура створення органів самоорганізації населення; проблеми правового забезпечення реалізації повноважень органами самоорганізації населення; недоліки регламентації та проблеми застосування норм про фінансування діяльності органів самоорганізації населення; недостатній рівень розвитку локального законодавства у цій сфері.

При реформуванні законодавства у сфері муніципальних прав населення в Україні необхідно враховувати європейський досвід та міжнародні стандарти регіональної політики держав–членів Ради Європи (далі – РЄ) та Європейського Союзу.

Для вирішення зазначеного завдання необхідно спочатку визначитися, що ж є міжнародними стандартами регіональної політики. Такими стандартами виступають відповідні норми міжнародних документів у сфері регіональної політики, прийняті в рамках РЄ та ЄС, а саме – локальної і регіональної демократії. Основними правовими орієнтирами локального розвитку виступають ратифіковані Україною: Європейська хартія місцевого самоврядування (1985 р.); Європейська конвенція про основні принципи транскордонного співробітництва між територіальними громадами або органами влади (1980 р.); Європейська хартія регіональних мов або мов меншин (1992 р.); Європейська хартія міст, що була прийнята Конгресом місцевих і регіональних влад РЄ (1992 р.); Європейська хартія участі молоді в муніципальному та регіональному житті (1992 р.).

Як сказано у преамбулі Європейської Хартії місцевого самоврядування, держави–члени Ради Європи, які підписали цю Хартію, враховують, що органи місцевого самоврядування є однією з головних підвалин будь-якого демократичного режиму, а право громадян на участь в управлінні державними справами є одним з демократичних принципів, які поділяються всіма державами–членами Ради Європи; переконані в тому, що це право найбільш безпосередньо може здійснюватися саме на місцевому рівні, що існування органів місцевого самоврядування, наділених реальними функціями, може забезпечити ефективне і близьке до громадянина управління; усвідомлюють, що охорона і посилення місцевого самоврядування в різних країнах Європи є важливим внеском у розбудову Європи на принципах демократії і децентралізації влади та стверджують, що з цього випливає необхідність існування органів місцевого самоврядування, які мають створені на демократичній основі директивні органи і широку автономію щодо своїх функцій, шляхи і засоби здійснення цих функцій, а також ресурси, необхідні для їхнього виконання.

Ще одним документом, який регулює діяльність місцевого самоврядування є Всесвітня Декларація місцевого самоврядування, яка була прийнята 26 вересня 1985 року в Ріо-де-Жанейро Всесвітнім Союзом органів місцевого самоврядування на XXVII Міжнародному конгресі. У ній наголошується, що принцип місцевого самоврядування має бути визначеним у конституції або основному законі про урядові структури країни.

Досвід європейських країн свідчить, що особливу роль у врегулюванні спільних ініціатив відіграють органи самоорганізації населення (ОСН), логіка існування яких полягає у деконцентрації влади на місцевому рівні та передачі її місцевим органам самоврядування.

Раціональність такого «зближення» полягає в припущенні, що власник завжди вважає економічний об'єкт своїм власним, і, таким чином, забезпечує ефективне та обґрунтоване відношення до фінансових та матеріальних ресурсів. Досвід свідчить, що місцеві проблеми вирішуються краще у тих районах, де існують ОСН, і співпраця між місцевою владою та громадами відіграє важливу роль в цьому процесі. І, навпаки, коли громада не бере участі в обговоренні рішення, вона є менш налаштована визнавати та виконувати його і часто чинить супротив як активний (різними акціями протесту), так і пасивний, залишаючись у стороні від соціальних та політичних справ. Що стосується органів влади, без участі громадян вони налаштовані приймати не те рішення, яке відповідає інтересам громади, а те, яке є найпростішим, у кращому випадку, або ж в інтересах місцевої влади, у найгіршому. Для запобігання такій ситуації основою сталого розвитку регіону, міста чи поселення повинні бути цінність участі громадян у процесі прийняття рішень та дієва співпраця між місцевою владою та громадами.

Розроблені на основі європейських стандартів та запропоновані далі зміни до чинного законодавства (зокрема, законів України «Про органи самоорганізації населення» та «Про місцеве самоврядування в Україні») дозволять розв'язати перераховані вище проблеми щодо створення та діяльності ОСН. Зокрема, чітке визначення статусу ОСН, як неприбуткової організації, надасть цим органам можливості для розвитку, зміцнення їхніх фінансових та організаційних можливостей. Запропоновані зміни можуть стати важливим стимулом для розвитку місцевої ініціативи і становлення ОСН як важливого інструменту сталого місцевого розвитку.

З метою усунення прогалин у сфері діяльності органів самоорганізації населення та приведення національного законодавства у цій сфері до європейських стандартів пропонуємо:
– доповнити поняття органу самоорганізації населення (ст.3 Закону України «Про органи самоорганізації населення») таким важливим визначенням: орган самоорганізації населення є неприбутковою організацією і не має на меті одержання прибутку для його розподілу між членами органу. Це дозволить ОСН працювати в режимі пільгового оподаткування;
– уточнити на законодавчому рівні, що делегованими повноваженнями ОСН є повноваження не відповідних рад, а повноваження виконавчих органів цих рад, якими відповідні ради можуть наділяти ОСН додатково;
– уточнити законодавчі норми, які визначають територію діяльності будинкового комітету (ст.7 Закону України «Про органи самоорганізації населення»), зокрема, вказати, що територією діяльності будинкового комітету, окрім безпосередньо будинку, є закріплена прибудинкова територія в державному і громадському житловому фонді та фонді житлово-будівельних кооперативів;
– законодавчо спростити процедуру створення ОСН, зокрема, передбачити можливість їх реєстрації за принципом «єдиного вікна»;
– надати ОСН право здійснювати господарську діяльність для забезпечення власних потреб безпосередньо або шляхом укладення договорів з фізичними чи юридичними особами.
– спростити процедуру відкриття банківського рахунку для ОСН, зокрема, передбачити можливість відкриття рахунку в банку за умови пред'явлення свідоцтва про державну реєстрацію; запровадити форму спрощеної звітності для ОСН, яка має подаватися тільки місцевим радам та їх виконкомам;
– визначити статус актів ОСН та ступінь обов'язковості їх виконання на території власної діяльності ОСН фізичними та юридичними особами;
– необхідно розробити та прийняти Кабінетом Міністрів України Постанову «Про порядок створення та легалізації органів самоорганізації населення», що має передбачити та деталізувати порядок створення та реєстрації ОСН, затвердження форми свідоцтва про їх реєстрацію.
