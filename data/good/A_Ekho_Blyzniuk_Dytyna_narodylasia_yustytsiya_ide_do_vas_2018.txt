Уже третій рік поспіль батьки мають унікальну можливість отримати перші документи своїх дітей безпосередньо у медичних закладах Житомирщини, не витрачаючи час на відвідини відділів державної реєстрації актів цивільного стану (РАЦС).

Звісно, за умови, якщо вони визначилися з ім'ям немовляти. З початку нинішнього року в області кожен четвертий малюк (а всього 1717) виписувався з пологового будинку, уже маючи свідоцтво про народження.

Перелік документів для реєстрації народження у медичному закладі не відрізняється від того, з яким треба йти до РАЦСу. Подаються оригінали медичного свідоцтва про народження, виданого закладом охорони здоров'я, або висновку комісії, яка встановлює факт народження дитини поза медичною установою, чи судового рішення, якщо згадані документи відсутні. Батьки надають свої паспорти та свідоцтво про шлюб, якщо вони перебувають у зареєстрованому шлюбі. Тоді дружина записується матір'ю, а чоловік - батьком.

Однак життя часто вносить свої корективи, і тоді реєстрація народження відбувається за іншими законодавчими нормами.

Якщо дитина народилася до спливу десяти місяців після припинення шлюбу її батьків, роз'яснює начальник відділу державної реєстрації актів цивільного стану Головного територіального управління юстиції в Житомирській області Тетяна Козирєва, вже колишній чоловік все одно залишається батьком дитини. І дружина не повинна це доводити жодним чином.

Коли подружжя розлучається і подає спільну заяву про те, що законний чоловік не є батьком, а одночасно ще й заяву матері та біологічного батька дитини про визнання батьківства, батьком дитини буде записаний біологічний батько.

Походження дитини, яка народилася до спливу десяти місяців від дня припинення шлюбу внаслідок смерті чоловіка, може бути визначене за спільною заявою матері та чоловіка, який вважає себе батьком.

Якщо батьки дитини не узаконили свої стосунки, досить їхньої спільної заяви про визнання батьківства або рішення суду. Коли ж мати не перебуває у шлюбі, а спільної заяви батьків чи відповідного рішення суду немає, записується прізвище та громадянство матері, а ім'я та по батькові батька дитини - за її вказівкою.

Одночасно з реєстрацією народження дитини в пологовому будинку, зазначає Тетяна Козирєва, РАЦСи можуть прийняти від батьків заяву і про реєстрацію місця проживання малюка. Готову довідку пізніше можна отримати в РАЦСі або її надішлють поштою. Торік такою послугою в області скористалися 1880 батьків, з початку поточного року - 785.

Та навіть якщо батьки вирішили піти стандартним шляхом і зареєструвати народження дитини у РАЦСі, слід пам'ятати, що затягувати з цим не варто. Не вкладуться у місячний термін - будуть притягнуті до адміністративної відповідальності та платитимуть штраф.
