Узагальнюючи багатоаспектні характеристики явища культури, можна констатувати, що «культура — це створене та накопичене людством багатство (матеріальне та духовне), яке слугує подальшому розвиткові (культивуванню), примноженню продуктивних, творчих можливостей, здібностей суспільства та особистості». Розглядаючи це явище як ієрархію форм організації буття, можна сказати також, що «культура є запровадженням певного порядку в природі матеріальними її змінами через посередництво технологій, винайдених людиною з метою її перетворення для своїх потреб, або ж духовно-практичним упорядкуванням засобами технологій смислоутворення та семантизації». Ідеться про те, що суто природні форми організації не завжди відповідні людським потребам, а, отже, не завжди стають гарантом гармонійної рівноваги між людиною та природою. Тому мірою того, як форми природного порядку виявляють свою недостатність як врівноважувальні чинники, так у надрах самого буття формується «онтологічна схильність» до генезису нової форми упорядкування, пов'язаної з раціонально-осмисленою духовною діяльністю. Внаслідок цього створюється принципово новий пласт реальності, котрий був би неможливий без доцільної людської діяльності щодо перетворення природи на форму, яка відповідала б потребам і меті людини. До того ж, як відомо, людина сама формується як суспільний об'єкт, асимілюючи надбання загальнолюдського досвіду взаємодії з природою та іншими людьми. Відповідно, у вузькому розумінні з поняттям «культура» асоціюють міру створення, «культивації» людини як особистості, тобто — індивіда, що уособлює матеріальні та духовні цінності суспільства.

Отже, в найзагальнішому розумінні поняття «культура», з одного боку, є мірою «олюдненості світу», з іншого — мірою «людяності» суб'єкта, оскільки «культура — це світ людини (хоча й у специфічному, нормативному вимірі). Вона виступає «розкритою книгою людських сутнісних сил».

Отже, культура реалізує себе в двох площинах — матеріальній та духовній, котрі є нерозривними моментами єдиного цілого. Адже, наприклад, до суто матеріальних змін в природному середовищі можуть спричинитися будь-які (і органічні, й неорганічні) системи, тоді як власне культурне буття пов'язане саме з осмисленою матеріалізацією результатів духовної діяльності. З цього погляду без перебільшення можна стверджувати, що духовна діяльність є необхідним компонентом культури, оскільки «поза духовністю втрачає людяність». Відповідно, із становленням духовності як сутнісного виміру людського буття, можна асоціювати відлік культурної історії.

Адже культурне буття полягає в самоствердженні індивіда не лише в сфері природи, а й у царині суспільних відносин. Більш того, згадане суспільно-буттєве самоствердження стає домінантним, витісняючи на другорядний, підпорядкований план гармонізацію взаємозв'язків між людиною та природою. Ці взаємозв'язки протягом всієї культурної історії виявляються як «онтологічна похідна» від структурно-організаційних і типологічних «параметрів» суспільства, що зрештою призвело до ряду кризових феноменів екологічного порядку. Однак з об'єктивних причин рівноваги між людиною та природою не може бути без гармонізації самих суспільно-культурних взаємозв'язків, тоді як про гармонізацію можна реалістично (а не утопічно) вести мову лише на глобальному, загальноосвітньому рівні.

Для принципового визначення спрямування вектора культурної історії потрібно не тільки встановити параметри його «відправного пункту», що відмежовував би її від природної передісторії, а «вивести» також спрямування цього вектора з надр передісторії як логіко-онтологічного продовження. Слушно зауважує С. Б. Кримський, що «проблема виведення із світу через посередництво практики координат свідомості та перетворення цієї свідомості на мірило світу, спосіб входження людини в цей світ, перетворення його на сферу людського буття практики та культури характеризує умови і можливість встановлення загальності мірок розуму як однієї з іпостасей ідеї раціональності».

Інакше кажучи, раціоналізація підходу до вивчення становлення та розвитку культури повинна усвідомлюватися саме як «виведення із світу» культурно-релевантних, але ж онтологічно зумовлених «мірок світу», а не як нав'язування світові загалом та історії культурного буття, зокрема певних апріорно встановлених чи конвенційно усталених людською спільнотою норм. Тут закономірно постає питання про самі логіко-філософські засоби зазначеного «виведення», оскільки позиції дослідників щодо таких засобів є досить розбіжними.

У сучасних теоретико-світоглядних дослідженнях дедалі гостріше постає проблема перегляду та переосмислення суб'єкт-об'єктної схеми традиційної гносеології і створення нової концептуально-філософської моделі світу, котра передбачає «ціннісно-смисловий Універсум культури, де ідея є невідривною від буття».

Ідеться аж ніяк не про повернення до ідеалістичного принципу тотожності мислення та буття. Ідеться лише про ту обставину, що всі людські «онтологічні уявлення» є спробами прочитання «Книги Буття», що залишила свій відбиток у розгортанні світу культури. З іншого боку, будь-яка ідея, що виникає в царині культурної історії, є результат усвідомлення та мисленнєвого вирішення онтологічних суперечностей.

Відповідно, останнім часом дедалі активніше розробляють концепцію «онтології доцільності», котра впевнено «відвойовує» собі статус однієї з найважливіших концептуальних передумов для опрацювання низки світоглядних ідей сучасного природознавства (наприклад, ідея системно-структурної єдності світобудови, ідея еволюційної динаміки форм буття, ідея «наскрізної онтологіки» світової самоорганізації тощо). Ця концепція передбачає наділення природи розумовою здатністю, адже феномен упорядкування є не лише там, де порядок речей встановлено через доцільну діяльність певного раціонального суб'єкта. «Розумність» природи зумовлено, насамперед, тим, що найврівноваженіший, а тому й найстабільніший стан будь-якої матеріальної системи є водночас і найімовірнішим її потенційним станом, що об'єктивно спонукає спрямування динаміки системних організацій до підвищення міри їхньої гармонізації (тобто стабілізації їхніх найврівноваженіших динамічних форм). Прагнення ж до цих форм звичайно асоціюють з раціональною доцільністю.

Інакше кажучи, «доцільність тлумачиться вже не тільки як спосіб людського ставлення до світу, а й як іманентний принцип самоорганізації світу на всіх етапах його природної еволюції, й становлення людини зокрема.

Таким чином, внаслідок розвитку всіх сфер сучасного природничо-наукового та соціального знання, особливо під час спроб створити узагальнювальну картину світу, ідея доцільності має об'єднувальну функцію, даючи змогу окреслити таку субординацію світобудови, в яку органічно вписано й саму людину».

Підставою для визнання можливості побудови такої ієрархічної моделі саморозвитку буття є аргумент, згідно з яким усіляка форма матеріальної організації прагне до стану своєї внутрішньої та зовнішньої рівноваги (тобто до гармонійного балансу як функціонування її власних складових підсистем, так і балансу з середовищем організації вищого порядку, за підсистему якої можна розглядати її саму). За результатами природничо-наукових досліджень, у галузі побудови синергетичної картини світу для кожного рівня та типу організації існує свій діапазон врівноважувальних можливостей, за межами якого має змінюватися сама форма матеріального порядку та онтологічні засоби врівноваження, оскільки при цьому вичерпується відповідний діапазон їхньої дієвості.

У контексті наведеної аргументації культурогенез небезпідставно можна репрезентувати як феномен, який стимульовано вичерпанням окремими біологічними підсистемами свого адаптивно-врівноважувального потенціалу. До того ж уже на онтологічно-організаційному рівні зумовлено (хоч й однозначно не детерміновано) здійснення якісно-трансформативного переходу до надбіологічного і загалом до «наднатурального» типу взаємозв'язку живих систем із довкіллям.
