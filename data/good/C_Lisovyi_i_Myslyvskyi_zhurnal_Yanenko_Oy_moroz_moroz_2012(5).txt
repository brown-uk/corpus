<id>C</id>
<author_surname>Яненко</author_surname>
<author_name>Уляна</author_name>
<title>Ой мороз, мороз...</title>
<publ_in>Лісовий і мисливський журнал</publ_in>
<url></url>
<publ_part>1</publ_part>
<publ_place>Київ</publ_place>
<publisher></publisher>
<year>2012</year>
<pages>38-39</pages>
<length>832</length>
<alt_orth>0</alt_orth>
<errors>вигляд як - вигляд, як; тижнів. - тижні.</errors>
<comments></comments>
<body>Що таке обмороження? Це травма, отримана внаслідок тривалого перебування собаки на відкритому повітрі в сильні морози. Страждають насамперед пальці, вуха і мошонка, молочні залози в сук. Спочатку спостерігається блідість обморожених ділянок, потім шкіра червоніє, уражені ділянки розпухають і починають лущитися. Зовні обморожена шкіра має такий самий вигляд як при опіку, при цьому чітко видно межу між здоровою і пошкодженою шкірою. Змертвіла шкіра відпадає через 1–3 тижнів. Які слід вжити при цьому заходи допомоги?
Обморожені ділянки тіла не варто сильно розтирати, їх потрібно відігріти тампонами, змоченими теплою водою. Потім накласти пов’язку. Коли відновиться чутливість, тварина почне відчувати біль і спробує кусати пошкоджені ділянки тіла. Такі спроби необхідно припиняти, бо це тільки погіршить стан собаки.
Найбільш схильні до гіпотермії короткошерсті собаки. Симптомами гіпотермії є тремтіння, млявість і слабкість; температура тіла тварини опускається нижче 36 °<foreign>C</foreign>. Сильне переохолодження може перейти в кому. Собаку необхідно якомога швидше зігріти. Якщо тварина намокла, її потрібно помістити у ванну з теплою водою, потім розтерти рушником і загорнути в ковдру. При переохолодженні рекомендується прикладати до грудей, живота і пахвових западин собаки тампони, просочені теплою водою. Температура води повинна становити 40 ° <foreign>C</foreign>. Остиглі тампони змінюють доти, аж поки температура тіла собаки підніметься до нормального рівня.
<b>Обмороження I ступеня</b> (найлегше) зазвичай настає при нетривалому впливі холоду. Уражена ділянка шкіри блідне, після зігрівання червоніє, в деяких випадках стає багряно-червоного відтінку; розвивається набряк. Змертвіння шкіри не виникає. До кінця тижня після обмороження іноді спостерігається незначне лущення шкіри. Повне одужання настає через 5–7 дня після обмороження.
<b>Обмороження II ступеня</b> виникає при тривалішому впливі холоду. У початковий період спостерігається збліднення, відчувається охолодження, втрата чутливості, але ці явища виникають при всіх ступенях обмороження. Тому найхарактерніша ознака – утворення в перші дні після травми пухирців, наповнених прозорим вмістом. Повне відновлення цілісності шкірного покриву відбувається протягом 1–2 тижнів, грануляція та рубці не утворюються. При обмороженні II ступеня після зігрівання з’являється біль, інтенсивніший й триваліший, ніж при обмороженні I ступеня, турбують шкірний свербіж, печія.
<b>Обмороження III ступеня</b> виникає, коли період холодового впливу триваліший. Утворені в початковому періоді пухирці наповнені кров’янистим вмістом, дно їх синьо-червоне; покрив нечутливий до подразнень. Відбувається змертвіння всіх елементів шкіри з розвитком у результаті обмороження грануляцій і рубців. Нігті не відростають або виростають здеформованими. Відторгнення відмерлих тканин закінчується на 2–3-му тижні, після чого відбувається рубцювання, яке триває до місяця. Інтенсивність і тривалість больових відчуттів більш виражена, ніж при обмороженні II ступеня.
<b>Обмороження IV ступеня</b> виникає при тривалому впливі холоду, зниження температури в тканинах при ньому найбільше. Воно часто поєднується з обмороженням III і навіть II ступеня. Відмирають усі шари м’яких тканин, часто уражаються кістки та суглоби. Пошкоджена ділянка кінцівок синюшна, іноді має мармурове забарвлення. Набряк розвивається відразу після зігрівання і швидко збільшується. Температура шкіри значно нижча, ніж на навколишніх ділянках обморожених тканин. Пухирці розвиваються у ділянках з обмороженнями III–II ступеня. Відсутність пухирів при розвиненому набряку, втрата чутливості свідчать про обмороження IV ступеня. В умовах тривалого перебування при низькій температурі повітря можливі не тільки місцеві ураження, а й загальне охолодження організму. Під загальним охолодженням організму слід розуміти стан, який виникає при зниженні температури тіла нижче за 34 °<foreign>C</foreign>. Загальне охолодження спричиняють ті самі фактори, що й обмороження: висока вологість повітря, сильний вітер, фізична перевтома, перенесені захворювання і травми. Крім обмороження, або внаслідок нього, у тварин реєструється переохолодження організму, яке часто призводить до негативних наслідків.
<b>Як можна запобігти?</b>
На прогулянці з собакою намагайтеся не зупинятися на одному місці – постійно ходіть з ним. Побачивши, що собака починає тремтіти, не примушуйте собаку бігати – відразу ж ідіть додому. Якщо у вас «кишеньковий» собачка, то покладіть його за пазуху. Удома обгорніть ковдрою. Якщо собака потрапив у холодну воду, то вдома помістіть його у теплу ванну (температура води 40–42 °<foreign>C</foreign>), а зігрівши, енергійно розітріть рушником. Обов’язково міряйте температуру в прямій кишці. Для обігрівання собаки можна використовувати фен для сушіння волосся. Дайте своєму вихованцеві трохи меду або глюкози (4 столові ложки на 0,5 л води).
З метою профілактики обморожень ви можете також надягати на собаку утеплений комбінезон, скоротити час прогулянок. У сильні морози можете нанести на подушечки свого чотириногого улюбленця тонкий шар гусячого або свинячого сала, а також застосувати косметичні креми проти обмороження. Лікування починається з тих маніпуляцій, які застосовуються при охолодженні. Треба тільки знати, що обморожені ділянки в жодному разі не можна розтирати (мікротравми, які виникають при розтиранні, можуть стати вхідними воротами для інфекції), їх треба зігрівати – накласти пов’язки з шаром вати.
З відновленням кровообігу з’являються болі, які можна усунути, напоївши тварину кагором (1 чайна ложка маленьким собакам, 1 десертна ложка – середнім і 1 столова ложка – великим породам собак), якщо немає вина, то роблять 20–30% спиртовий розчин (до 1 столової ложки горілки додають 1 столову ложку 40% глюкози, або цукрового сиропу в пропорції, зазначеній вище). Замість спиртових розчинів можна дати одну четверту частину таблетки баралгіну маленьким собакам, одну другу – середнім і цілу таблетку – великим.
Будьте обережні, уважні і я сподіваюся, що тоді не доведеться застосовувати мої поради на практиці. А якщо все ж таки собака обморозився чи переохолодився, то не гайте часу, застосуйте щось із вище викладеного, а потім зверніться до вашого лікаря ветеринарної медицини.
Будьте здорові!
</body>