На початку року в обласному бюджеті загалом мільйон гривень було передбачено на матеріальну допомогу мешканцям області, які потребують лікування. Гроші ці вже роздали. Тож на минулій сесії, вносячи зміни до бюджету, виділили ще 700 тисяч на допомогу. Але не без скандалу. Бо гроші — з одного бюджету, але важливо — від чийого імені їх будуть видавати прохачам.

У щедрості змагаються між собою не тільки голова облради та голова облдержадміністрації, а й депутати. Бо так вже склалося традиційно, що виділену з бюджету суму порівну досі ділили на ОДА та облраду. Причому в облраді по дві тисячі гривень на допомогу виборцям мав кожен депутат, решту ж видавали від імені керівництва ради.

А на минулій сесії цю схему раптом спробували поламати в ОДА — Олексій Муляренко зажадав не половину суми, а 500 тисяч. Це обурило депутатів облради, адже на всіх них залишилося б лише 200 тисяч. Тож вирішили: благодійністю на 500 тисяч займатимуться від імені ради.

Роздавати допомогу є кому — щороку кількість звернень збільшується. В обласній раді лежить близько 90 заяв від хворих рівнян, яким допомогу ще не виділили. До облдержадміністрації з початку року звернулось понад 600 осіб. Хворим дають не більше, аніж по 3000 гривень, у першу чергу допомагають онкохворим дітям та дітям, які мають інші тяжкі хвороби, потім онкохворим дорослим. При цьому, аби отримати навіть 300 гривень з обласного бюджету, хворим чи їхнім родичам потрібно зібрати чимало довідок, як медичних, які підтверджують діагноз, так і про склад сім'ї та матеріальне становище.

Окрім онкохворих, почали звертатися поранені бійці АТО та їхні родини.
