Первинне поняття унікальних і особливо цінних документів вживалося не диференційовано, але в 90-х рр. XX ст. остаточно сформувалася думка про необхідність розрізняти ці категорії.

Нині висока значущість УД знайшла закріплення у тому числі і на законодавчому рівні. Державний реєстр запроваджено відповідно до Основ законодавства України про культуру з метою обліку об'єктів матеріальної та духовної культури виняткової історичної, художньої, наукової чи іншої культурної цінності, що мають важливе значення для формування національної самосвідомості українського народу і визначають його внесок у всесвітню культурну спадщину.

До Державного реєстру відповідно до Положення про нього, заносяться, крім іншого, й документальні пам'ятки: унікальні акти державності, інші важливі архівні матеріали, кіно-, фото- і фонодокументи, давні рукописи, рідкісні друковані видання. Виконавцем, крім Міністерства культури і туризму, Міністерства регіонального розвитку, будівництва та житлово-комунального господарства, є й Державна архівна служба України.

Профільним законом УД визначено як: документ Національного архівного фонду, що становить виняткову культурну цінність, має важливе значення для формування національної самосвідомості українського народу і визначає його внесок у всесвітню культурну спадщину. Національний стандарт дає таке визначення унікального архівного документа (унікальна документальна пам'ятка): визначена експертизою категорія цінності архівного документа, що має виняткове значення для історії держави та суспільства, і аналоги якого за документною інформацією і (або) зовнішніми ознаками документа відсутні.

Розділ «Унікальні документи Національного архівного фонду» Державного реєстру зумовлений потребою виокремлення певної групи документів, що мають виняткову історичну та іншу культурну цінність, та покликаний забезпечити гарантовану збереженість цих документів, інформування про них вітчизняну і світову спільноту, введення у науковий і культурний обіг. І це, відповідно, вимагає дотримання особливого порядку їх обліку, зберігання та користування ними.

Включення документів до розділу «Унікальні документи Національного архівного фонду України» Державного реєстру здійснюється Державною архівною службою України, яка є правонаступником Державного комітету архівів України, в установленому порядку. Певні аспекти роботи з УД було унормовано порядком віднесення документів Національного архівного фонду до унікальних, внесення їх до Державного реєстру та методикою і критеріями виявлення і внесення унікальних документальних пам'яток Національного архівного фонду України до Державного реєстру. Отже, Державний реєстр УД до введення норми погодження анотованих переліків ЦЕПК складався із анотованих переліків державних архівів.

Чинний порядок віднесення документів Національного архівного фонду до унікальних встановлює, що віднесення документів Національного архівного фонду до унікальних здійснюється шляхом їх виявлення, проведення експертизи цінності, опису та внесення до Державного реєстру. За результатами проведення виявлення та експертизи цінності документів Національного архівного фонду власники документів або уповноважені ними особи укладають проекти анотованих переліків унікальних документів, що можуть бути віднесені до унікальних. Анотовані переліки подаються Державній архівній службі України на погодження ЦЕПК та внесення до Державного реєстру.

Методикою віднесення документів Національного архівного фонду до унікальних, визначено критерії віднесення документів Національного архівного фонду до унікальних, організацію роботи щодо виявлення УД, описування УД в анотованому переліку, порядок подання на розгляд анотованого переліку та внесення УД до Державного реєстру.

Критеріями віднесення документів Національного архівного фонду до унікальних є походження, зміст та зовнішні ознаки документа. Кожний критерій охоплює певний склад характеристик документа, наявність яких є підставою для його віднесення до категорії унікальних. Унікальність документів, створених від 1501 р., визначається переважно за сукупністю критеріїв, характеристик. Ці документи мають бути тільки оригіналами.

Державні архіви надіслали на погодження ЦЕПК анотовані переліки УД, схвалені експертно-перевірними комісіями згідно з методикою. Всього на ЦЕПК надіслали переліки 27 держархівів, які виявили 15 унікальних фондів, 858 унікальних справ, 3222 УД.

Аналіз анотованих переліків показав, що держархіви відносять до унікальних документи Національного архівного фонду, які переважно є особливо цінними. Це зумовило прийняття рішення про перегляд критеріїв віднесення документів до унікальних й відмова від віднесення до УД цілих справ, фондів або колекцій та внесення відповідних змін до методики.

Сучасний стан з формування Державного реєстру характеризується наступним. Державними архівами представлено на погодження ЦЕПК переглянуті з урахуванням змін до методики та схвалені на засіданнях експертно-перевірних комісій анотовані переліки УД. Всього 28 держархівами пропонувалося віднести до унікальних 2361 документ, що виявлено в 1246 справах у 174 фондах. У 2009 році ЦЕПК розглянуто ці матеріали.

Після ретельного вивчення ЦЕПК прийнято рішення внести до Державного реєстру 237 УД з фондів центральних та обласних державних архівів. Зокрема, до Державного реєстру внесено Акт проголошення незалежності України 24 серпня 1991 р., Заповіт Гетьмана Української держави Павла Скоропадського 3 серпня 1918 р. з автографом і сургучевою печаткою, Універсал Директорії Української Народної Республіки про злуку з Західно-Українською Народною Республікою 22 січня 1919 року, Закон про громадянство Української Народної Республіки 15 листопада 1921 р., вірші Т.Г.Шевченка «Думка» 1838 р., «Бандуристе, орле сизий!» 1840 р., «Миколі Івановичу Костомарову» 1847 р., «Сон» 1859 р., лист видатного вченого-хіміка, професора Д. І. Менделєєва, студентську роботу Івана Франка «Про Лукіана і його сучасність», грамоти на пергаменті XIII–XV століть та інші.

Серед відхилених документів ті, що належать до типової документації, мають регіональне значення або не мають сукупності критеріїв, за якими можуть бути віднесені до унікальних. Наприклад, родовідні книги дворян у Державному архіві Хмельницької області, ревізькі казки у Державному архіві Вінницької області. Звичайно, це насправді досить цікаві документи і за своїм змістом, і своїм оформленням, але подібні документи є в інших архівах. Унікальними ж мають бути ті документи, які єдині та неповторні за своїм значенням, змістом, важливістю інформації, зовнішнім оформленням та іншими важливими критеріями.

Документи, які не ввійшли до Державного реєстру, безперечно, мають культурну й історичну цінність, і необхідно розглядати доцільність повернення такої окремої категорії документів Національного архівного фонду як «особливо цінні», котра не унормована в українському архівному законодавстві.

Набутий досвід з формування Державного реєстру УД Держкомархівом проаналізовано й висвітлено під час проведення у жовтні 2010 р. семінару з питань організації роботи з УД для голів експертно-перевірних комісій державних архівів та Національної академії наук України.

Робота із УД охоплює великий спектр видів архівних робіт: це – виявлення, експертиза цінності, описування, облік, зберігання, перевіряння наявності та стану документів, створення страхового фонду документів та фонду користування ними, проведення грошової оцінки і організацію страхування УД.

Державний реєстр – це фактично список. Але щоб внести в нього дані, потрібно провести серйозну наукову роботу, зробити детальний опис документа. Виявлення, описування та віднесення документів Національного архівного фонду до унікальних потребують від архівістів, які здійснюють цю роботу, високих професійних знань, часто й знання староукраїнської, староросійської, церковнослов'янської, латинської та іноземних мов, зокрема польської, угорської, румунської, німецької, французької, якими написані документи, а також знань фондів власного архіву й інших архівів України та світу. На жаль, не може бути універсальних порад і рекомендації для всіх архівів, зважаючи на специфіку їх фондів та склад документів.

Можна виділити основні недоліки у складанні анотованих переліків. Так, державні архіви не завжди здійснюють страхування документів й не зазначають відповідні графи анотованих переліків; не завжди якісно й детально складається анотація на УД, у графі 12 «Характеристика унікальності» не завжди подається детальне обґрунтування унікальності кожного документа з перерахуванням усіх критеріїв, за якими документ віднесено до унікальних; інколи запис анотованого переліку заповнюється не на окремі документи, а на цілу справу, при цьому не завжди зрозумілі критерії, за якими документи віднесено до унікальних.

Існують розбіжності в частині внесення до Державного реєстру УД окремих видів документів, які містять записи про відомих осіб – ревізьких казок та метричних книг. З одного боку ревізькі казки та метричні книги – це масові документи, а з іншого боку, їх окремі записи можуть торкатися неординарних особистостей, не тільки в Україні, а й у світовому масштабі.
