У часи, коли на кожного читача звалюються тонни інформації, яку фізично неможливо перевірити, людина опиняється у становищі ще не потопельника, але вже конче потребує чогось стійкого й надійного, однак і такого, що не зобов'язувало би її до негайної реакції, як то роблять половина повідомлень упродовж години. Потребує знайти й переосмислити себе через співзвучне внутрішньо, але стійкіше і вловиміше, ніж усі зовнішні миттєві подразники, на які реагує психіка повсякдень і щомить. І схоже, що історичний матеріал художньої прози придається на це якнайкраще: авторові — щоб упакувати в художні образи складні питання сьогодення, читачеві — щоб їх переосмислити в новій подачі.

Ренесанс історичної прози — але котрий за рахунком від часів народження історичного роману? Пригадаймо, у 2014 світ відзначив 200-ліття жанру, проте і далі продовжує перейматися питаннями на кшталт: історичний роман — це література чи белетристика? Жанровий канон поглиблюється, сплітається зі складовими інших піджанрів, розростається експериментами.

Навіть при побіжному розгляді — тільки книжки, відзначені нещодавно найпопулярнішими літературними преміями в англомовному світі чи в найближчих сусідів — спостерігаємо нові тенденції в розвитку жанру, не менш цікаві, ніж передумови їх виникнення. Перша з передумов окреслена на початку: людина потребує стійкої, перевіреної інформації для того, щоб метафоризувати (у когнітивному сенсі) власні актуальні переживання та впоратися з ними шляхом художнього переосмислення. Коли над людством зависає загроза чергової війни — автори беруться переосмислювати попередні війни, в яких ми вже вижили, а отже, можна не боятися. І можна бавитися з історичним досвідом війни як художнім матеріалом, кроїти його на клаптики, зшивати заново, оголюючи те, що лякає найдужче: людську вразливість і незахищеність.

Звідси — історія з присмаком апокаліптики в романах Пінчона й Делілло. Така, трохи не схожа на звичну історію, змішана з фантастичними елементами, альтернативним баченням, але пронизана відчуттям екзистенційної самоти, незахищеності людини перед лицем цивілізаційного поступу. Головне — не те, в чому втілений поступ, а відчуття, які він викликає в персонажів, а заразом і читача. Цікаво відтіняють цей мотив буддійські експерименти на історичну тематику Сондерса. Громадянська війна у США зненацька постає крізь призму окремих негероїчних ситуацій, перемішаних із побутовими колізіями персонажів-оповідачів, які мовлять уже з потойбіччя. І їхні враження виявляють загальнолюдське переживання, актуальне поза часом і простором: важливо насправді лиш те, як і що ми встигли прожити.

Але це — Америка. Європа ж тим часом долає одразу дві проблеми: колоніальне, загарбницьке минуле й актуальний стан незахищеності. Романи Лайвлі, Онтадже, Найпола повертають читача до питань британської ролі у Другій світовій війні та подальшій європейській політиці, до перепроживання імперського минулого Великобританії крізь призму досвідів пересічних, знову негероїчних персонажів. Вони мовби мимоходом зачіпають і інші важкі, донедавна неартикульовані теми: стосунки ЛГБТ, інцест, утрата ненародженої позашлюбної дитини, зрада між кровними рідними. Ці теми постають на тлі повсякдення в часи надзвичайних історичних подій. І знову й знов повертають читача до теми людської екзистенційної самоти, постійного буття іншим серед подібних і водночас неподібних до себе. Таким, скажімо, є Кромвель із саги Мантел про Англію початку XVI ст. Інколи він нагадує дона Румату Есторського або Макіавеллі, а часом — Гайнлайнівського марсіанина Майкла. Так само самотній і мудрий в оточенні нижчих за кмітливістю, але вищих за соціальним статусом. Джокер у грі, здатний змінювати правила і творити власну систему, викликаючи роздратування аж до ненависті у свого оточення. Чудовий персонаж, так само природний і для епохи меритократів і розумників, коли тотальна діджиталізація створює безліч можливостей і соціальних ліфтів, робить світ тіснішим, а відстань між людьми меншою. І водночас загострює соціальну нерівність і нестерпно оголює відмінність між «здаватися» і «бути».

Відчуття самотності в натовпі однаково знайоме читачам усього англомовного світу. Романи Гіларі Мантел про цілком розроблену в літературі та кіно епоху Генріха VIII (самих лише екранізацій образу Анни Болейн маємо аж сім включно з серіалом) здобули однаково палку прихильність і читачів, і критиків, судячи з усього, завдяки саме йому — винахідливому, трохи цинічному й дуже живому та справжньому головному героєві Томасу Кромвелю. Історія, переглянута його очима, визнана несподівано актуальною нині.

І перший же перелік переможців підтверджує згадані тези. Історія для сучасного англомовного романіста — це можливість, по-перше, пошукати відповіді на складні питання в досвіді предків, які переживали щось подібне (наприклад, межа XIX-XX ст. із технологічним поступом і соціальною нерівністю та сучасний страх перед роботизацією і її наслідками); по-друге, прожити разом із персонажами почуття та внутрішні колізії, притаманні сучасності; по-третє, використати історичний антураж як основу для стилістичних, сюжетних і жанрових експериментів.
