<id>G</id>
<author_surname_1>Заболоцька</author_surname_1>
<author_name_1>Т. М.</author_name_1>
<author_surname_2>Шпиталь</author_surname_2>
<author_name_2>Т. М.</author_name_2>
<title>Кліматичні зміни повторюваності основних форм хмар</title>
<publ_in>Наукові праці Українського науково-дослідного гідрометеорологічного інституту</publ_in>
<url>http://dspace.nbuv.gov.ua/handle/123456789/58609</url>
<publ_part>261</publ_part>
<publ_place></publ_place>
<publisher></publisher>
<year>2012</year>
<pages>87-89</pages>
<length>696</length>
<alt_orth>0</alt_orth>
<errors>відносяться - належать; період і він - період, і він</errors>
<comments></comments>
<body>
За даними спостережень на 34 метеорологічних станціях України протягом 1961-2009 рр. визначено зміни повторюваності основних форм хмар: нижнього ярусу – <foreign>Cu, Cb, St, Sc, Ns, Frnb</foreign>, середнього – <foreign>Ac, As</foreign> та верхнього – <foreign>Ci, Cc, Cs</foreign>. Довгоперіодичну складову кліматичних змін оцінено за тридцятирічними ковзними й лінійними трендами, флуктуації – за змінами між послідовними десятиріччями. Оцінку кліматичних змін повторюваності хмар різних форм виконано за сезонами року для регіонів: північ, захід, центр, схід, південь.
<b>Ключові слова:</b> кліматичні зміни, повторюваність хмар різних форм, довгоперіодична складова, тридцятирічні ковзні, тренди, послідовні десятиріччя, сезон, регіон.
<b>Вступ</b>
За час глобального потепління було оцінено кліматичні зміни різних метеорологічних величин, зокрема й повторюваності хмар різних форм, проте чітких закономірностей не отримано. У [1] наведено, що повторюваність всіх форм хмар у всі сезони року над азіатською частиною Росії збільшувалась від 1936 до 1980 року. Над європейською частиною в північних і центральних регіонах збільшилась тільки повторюваність хмар верхнього й середнього ярусів (<foreign>Ci, Cc, Cs</foreign> й <foreign>Ac, As</foreign>), а сумарна повторюваність хмар нижнього ярусу (<foreign>Cu, Cb, St, Sc, Ns, Frnb</foreign>) протягом 1966-1980 рр. зменшилась відносно періоду 1936-1965 рр.
У роботі [2] за даними спостережень на 150 метеорологічних станціях протягом 1951-2000 рр. та актинометричної мережі Росії протягом 1976-2005 рр. визначено зміни повторюваності хмар верхнього ярусу (<foreign>Ci, Cc, Cs</foreign>), нижнього (<foreign>St, Sc, Ns, Frnb</foreign>) та хмар вертикального розвитку (<foreign>Cu, Cb</foreign>) й отримано такі результати:
– залежність змін від сезону року практично відсутня;
– існує тенденція до збільшення частоти хмар верхнього ярусу в теплий період року;
– у всі сезони року помітна тенденція до збільшення частки хмар вертикального розвитку зі швидкістю 1 % / 10 років взимку й 3 % / 10 років у теплий період;
– частка шарувато-дощових хмар зменшується зі швидкістю 1%/10 років над європейською частиною, а над азіатською частиною зменшення було більшим у другій половині XX ст., ніж на початку XXI ст.
Зміни повторюваності основних форм хмар оцінювали й над всіма континентами та островами (5400 станцій) протягом 1971-1996 рр. Для перистих хмар (<foreign>Ci</foreign>) отримали від’ємний тренд над усіма континентами. У глобальному плані повторюваність хмар, в утворенні та подальшому розвитку яких бере участь конвекція, збільшувалась завдяки шарувато-подібним хмарам як нижнього, так і середнього ярусів.
Кожна хмара має свій механізм утворення, тому детальне дослідження кліматичних змін повторюваності основних форм хмар є актуальним у визначенні причин глобального потепління.
<b>Матеріали та метод дослідження</b>
Для дослідження кліматичних змін повторюваності основних форм хмар використано дані спостережень за хмарним покривом на 34 метеорологічних станціях, що рівномірно висвітлюють територію. Період дослідження тривав з 1961 до 2009 року включно. До аналізу залучено середні за місяць та рік розрахунки повторюваності форм хмар нижнього, середнього та верхнього ярусів.
Довгострокову складову кліматичних змін повторюваності основних форм хмар оцінювали за змінами між тридцятирічними ковзними (1961-1990, 1971-2000, 1981-2009 рр.) та лінійними трендами, флуктуації – за різницею між послідовними десятиріччями (1961-1970, 1971-1980, 1981- 1990, 1991-2000, 2001-2009 рр.). Отримані дані систематизовано за регіонами (північ, захід, центр, схід, південь) та сезонами року.
<b>Результати досліджень та їх аналіз</b>
До основних форм хмар відносяться хмари нижнього ярусу: шарувато-дощові <foreign>Ns</foreign>, розірвано шарувато-дощові <foreign>Frnb</foreign>, шаруваті <foreign>St</foreign>, шарувато-купчасті <foreign>Sc</foreign>, купчасті <foreign>Cu</foreign> та купчасто-дощові <foreign>Cb</foreign>; середнього ярусу: висококупчасті <foreign>Ac</foreign> та високошаруваті <foreign>As</foreign>; верхнього ярусу: перисті <foreign>Ci</foreign>, перисто-купчасті <foreign>Cc</foreign> та перисто-шаруваті <foreign>Cs</foreign>.
Просторовий розподіл цих форм хмар визначено за весь досліджуваний період і він має такі ознаки:
• <foreign>Ns</foreign> і <foreign>Frnb</foreign> більше спостерігають на заході і півночі (>10 %), в центрі та на сході їх 6-7 %, на півдні – 3-4 %;
• <foreign>St</foreign> на півночі мають повторюваність ~10 %, на решті території – 5-7 %;
• <foreign>Sc</foreign> переважають на заході й на сході (20-25 %), на решті території близько 15 %;
• <foreign>Cu, Cb</foreign> мають майже однакову повторюваність на всій території (в межах 15-20 %);
• <foreign>Ac</foreign> більше фіксують на заході (~20 %), на сході та півдні біля 15 %, в центрі – 10 %;
• <foreign>As</foreign> мають незначну повторюваність, в центрі та півдні < 2 %, на півночі, заході й сході – 2-4 %;
• <foreign>Ci, Cc, Cs</foreign> рівнозначно спостерігають на всій території, їх загальна повторюваність складає близько 15 %, дві третини якої припадає на <foreign>Ci</foreign>.
Кліматичні зміни повторюваності хмар різних форм визначали за довгоперіодичною складовою (табл. 1) та лінійними трендами. Обидва чинники дають загальну картину змін.
Чіткої тенденції змін повторюваності <foreign>Ci</foreign> не визначено. На півночі, сході й півдні вони були незначними, на заході і в центрі спочатку спостерігали зменшення між першим і другим тридцятиріччям, а потім практично без змін.
</body>