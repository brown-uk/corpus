У приміщенні Наукової бібліотеки Хмельницького університету управління та права відкрили Інформаційний центр Європейського Союзу. Про це повідомили у прес-службі обласної ради.

Як розповіла заступник керівника апарату обласної ради Тетяна Зеленко, основною метою діяльності новоствореного центру є поширення інформації про Європейський Союз та його політику, інформування громадськості про програми та діяльність ЄС, надання допомоги у підготовці наукових та дослідницьких робіт на цю тему, а також сприяння розвиткові європейського діалогу на Хмельниччині.

Сьогодні в Україні діє 23 інформаційних центри ЄС. Вони мають широкий вибір публікацій та матеріалів офіційних установ Європейського Союзу, а також періодичних видань, журналів та інших матеріалів, що стосуються його діяльності, життя та соціальних стандартів, освіти в країнах, питань співпраці України та ЄС, та багато інших матеріалів.

На базі інформаційних центрів регулярно проводять заходи для студентів та викладачів з найбільш актуальних питань стосовно діяльності Європейського Союзу, його відносин з Україною, презентації освітніх програм для студентів та молодих науковців. Користуватись матеріалами Центрів можуть всі охочі.
