Пізніше дозволялося звести будинок вже площею 25 квадратних метрів. Представники партійної номенклатури при цьому могли будувати більші будинки на більших ділянках — їм могли видати до гектара землі.

За словами Михайлика, містяни в будь-якій точці СРСР могли отримати від сільгоспів невигідні для обробки земельні ділянки на болоті, або вздовж ліній електропередач, а неправильно збудовані дачні масиви могли порушувати річковий потік, шкодити вирубуваннями лісів та викиданням сміття у непризначені для цього місцях. Втім, такі проблеми актуальні й сьогодні: у Конча-Заспі через масове спорудження капітальних будинків і зведення дамб намивається пісок, який загрожує місцевій фауні, а з тим зростає й загроза повеней.

В Києві першими дачними масивами за радянських часів стали Русанівські та Воскресенські сади — їх будували під час хрущовської «відлиги», а пізніше спроектували й найбільший український дачний масив Осокорки. Тоді водний транспорт у Києві, як каже Олександр Михайлик, був зручнішим за наземний, відтак на Русанівські сади до 1960-х їздили на міському катері, або на човні. До побудови Південного моста на Осокорки теж добиралися річкою.

Від хобі до вимушеної праці

На думку Олександра Михайлика, масовим дачництво стало лише в 1980-90-х роках. Тоді воно перетворилося з одного з видів дозвілля на обов'язкову працю у зв'язку з розпадом СРСР та глибокою економічною кризою. У цей період збільшилась кількість городів на дачах, але масовим це явище все одно не ставало — вирощування овочів та фруктів залишалося прерогативою сільських господарств. Однак, у селі теж можна було отримати ділянку вже з будинком, зокрема, купити її.

Так, батьки киянина Юрія купили дачу в селі Дідівщина у 1990-му році за чотири тисячі рублів (тоді за ці гроші можна було купити кооперативну однокімнатну квартиру). Родюча ділянка на Дідівщині згодом рятувала родину врожаєм картоплі. Коли криза 1990-х років закінчилась, Юрій з братом умовляли батьків скоротити вирощування картоплі, бо стало дешевше її купувати. В свою чергу, батьки переїхали на дачу, і почали вмовляти синів частіше займатися городом, але кількість грядок, все ж, вирішили зменшити.

Юрій вважає, що дача тоді коштувала невиправдано дорого: хоч ділянка і має площу 30 соток, але вони порослі бур'янами; у столітньому будинку не було комунального забезпечення; поїздка на дачу займала близько двох годин на електричці та старому автобусі. Утримувати тварин набридало. Сусіди щосезону сварилися через розмежування ділянок. Спати доводилось на матраці із сіна або на печі. Юрій тоді був малим, у всьому допомагав, а іноді стирав через роботу з приладдям руки і через це пропускав школу. Коли Юрій виріс, і картоплі на городі стало менше, він почав влаштовувати тут вечірки з однокласниками, а пізніше – одногрупниками. Так дача отримала ще одну функцію – тепер тут не лише працювали, а й відпочивали. Нове покоління киян стало використовувати ділянку на природі по-іншому.
