Поночі, і до нестями холодно. Не рятують ні дві куртки, ні тепле взуття. Вже 16 годин, як немає електроенергії, а це для мене не лише світло, але й опалення – спасибі, ще років вісім тому на роботі видали списаний електрокамін. За ці дні повітря стало вологим, тхне пліснявою. Немає і зв'язку – ні зі стаціонарного, ні з мобільного телефонів, тож навіть теплого слова у когось із знайомих для себе не випросити. А надворі ніч і холодний дощ, й теж суцільний морок. Воно і не дивно, бо вже кілька годин, як розпочалася календарна зима.

Єдине джерело тепла і живої енергії – це сусідчине кошеня, яке змушена була забрати, коли півтора місяці тому жінка померла. Хотіла назвати тарганом, бо чорне, із закрученими наперед довгими вусами. А ще тому, що воно вже не перше, та й була від нього не в захваті. Тепер це – Джеррі, джерело життя і тепла.

У неділю їздила у так званий «госсовєт», бо чула, що комісія із надзвичайних ситуацій працює без вихідних, та ще й обіцяв Аксьонов покарати представників влади на місцях, які дозволяють собі відпочинок. Поліцейський на вході лише знизав плечима: приходьте завтра, сьогодні тут нікого немає. І я пішла б, аби працювала «гаряча лінія», на яку за нинішніх умов дуже сподівалася. Але і тут не знайшлося нічого гарячого, а телефон «Крименерго», який мені запропонували, за повної відсутності зв'язку не знадобився.

І це ж не «Крименерго», а пан Аксьонов розповідає усій Росії, що ситуація налагоджується, світло подають кожні три години, усього 12 годин на добу, і що все робиться по справедливості, кримчанам доведено чіткий графік подачі електроенергії, і ми, згідно з ним, не виняток, але одержуємо електрострум не 12, а лише 4 години на добу, переважно в нічний час.

Хотіла терміново купити дрова і відремонтувати пічку, але перша операція обійдеться у 4 мої місячні зарплати – 20 тисяч рублів, а інша пов'язана з пошуками пічника, що знає свою справу, але Сімферополь – не село, і тут таких – одиниці, можна шукати до весни. Єдиний позитив – що потерпаю лише від загострення хронічних хвороб і не вчепилося нічого новенького. Але ж не опалюються і багатоповерхівки, де теж люди, серед яких – хворі, кому, можливо, потрібні термінові медичні процедури і, як мінімум, тепло.

Не можу не думати про людей з території України, що підірвали електроопори і не дозволяють їх відремонтувати, аби покарати кримчан: тих, хто був активістами щодо проведення проросійського референдуму, прагнув у Росію, де їм було обіцяно їхні нинішні посади; тих, хто був не проти Росії, хоча нічого для цього не робив; тих, кому було байдуже, де жити, аби лиш все було для них добре; і тих, для кого Україна дійсно була – понад усе, хто ще й досі щоранку прокидається в надії на диво.

Згодна, що коли є реальна конкретна мета, можна багато що витримати, навіть спалити себе, як зробили колись українець Олекса Гірник чи кримський татарин Муса Мамут. Тільки-но в Криму з'явилися «вежливые люди», я була готова на все, війна так війна, смерть так смерть, бо мета того варта.
