<id>G</id>
<author_surname_1>Критська</author_surname_1>
<author_name_1>Валентина</author_name_1>
<author_surname_2>Недозим</author_surname_2>
<author_name_2>Тетяна</author_name_2>
<author_surname_3>Орлова</author_surname_3>
<author_name_3>Лариса</author_name_3>
<author_surname_4>Пуздирєва</author_surname_4>
<author_name_4>Тетяна</author_name_4>
<author_surname_5>Романюк</author_surname_5>
<author_name_5>Юлія</author_name_5>
<title>Граматичний словник української літературної мови. Словозміна</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Видавничий Дім Дмитра Бураго</publisher>
<year>2011</year>
<pages>3-5</pages>
<length>1386</length>
<alt_orth>0</alt_orth>
<errors>на адресою — на адресу</errors>
<comments></comments>
<body> 
<b>Передмова</b>
«Граматичний словник української літературної мови (словозміна)» подає повні словозмінні парадигми слів української мови (в акцентуйованому орфографічному варіанті). Відомості про словозмінні особливості слів можна знайти у словниках різних типів — орфографічних, орфоепічних, наголосів, тлумачних, перекладних. Названі джерела не подають повної інформації про словозмінні парадигми слів, тому що це не є їхнім прямим завданням. У пропонованому Словнику кожному слову приписано код формалізованого представлення його словозмінної парадигми як зразка (типу) слововідмінювання з комплексом значень відповідних словозмінних характеристик.
Укладанню Граматичного словника передувала багаторічна робота співробітників відділу структурно-математичної лінгвістики інституту мовознавства ім. О.О.Потебні над проблемами словозміни української мови і, зокрема, над визначенням засад формалізованого опису словозмінних ознак лексики для створення структурної граматики української мови, а також для комп’ютерного опрацювання текстової інформації. Результати цих досліджень опубліковано в таких колективних працях, як «Статистичні параметри стилів», «Морфемна структура слова», «Структурна граматика української мови. Проспект», «Частотний словник сучасної української художньої прози», «Закономірності структурної організації науково-реферативного тексту», «Морфологічний аналіз наукового тексту на ЕОМ», «Синтаксичний аналіз наукового тексту на ЕОМ», «Використання ЕОМ у лінгвістичних дослідженнях» та ін. за участю В.І.Перебийніс, М.М.Пещак, М.П.Муравицької, Т.О.Грязнухіної, Н.П.Дарчук, Н.Ф.Клименко, Л.І.Комарової, В.І.Критської, Т.К.Пуздирєвої, Л.В.Орлової, Л.А.Алексієнко, Т.І.Недозим. Практичним використанням набутих результатів стала створена у 1997 році система орфографічного контролю українських текстів РУТА. Нині вона разом із системою українсько-російського та російсько-українського машинного перекладу ПЛАЙ входить до складу українського офісу операційної системи <foreign>WINDOWS</foreign>.
Реєстр Словника нараховує близько 140 тис. слів. Основу реєстру склав реєстр Орфографічного словника української мови видавництва «Довіра» 1999 р. — найповніший новий орфографічний словник на початок роботи над Словником. Для упорядкування реєстру використано інші джерела (див. стор. 5 - 6). Орфографічні варіанти вихідних форм подано за зразком орфографічних словників. У Словник не включено власні назви та слова з дефісним написанням, складники яких відмінюються окремо (виставка-продаж, синій-синій і под.). Реєстрові слова мають традиційну вихідну словникову форму. Порядок розташування слів — інверсійний (за алфавітом з кінця слова), завдяки чому слова з однаковими фінальними частинами і, відповідно, однаковими словозмінними характеристиками розташовано поруч. До деяких слів подано варіанти словозміни або її окремих словозмінних характеристик, запропоновані авторами словника; їх виділено знаком зірочка після літер у коді парадигми.
У Додатку 1 зібрано і класифіковано всі відомості про словозмінні характеристики реєстрових слів — ряди флексій, схеми наголошування, зміни в основах. Подано також повний перелік словозмінних парадигм, які були зафіксовані у Словнику, (Додаток 2). У Додатку 3 вміщено частотні характеристики словозмінних парадигм.
Словник уклав авторський колектив Відділу структурно-математичної лінгвістики Інституту мовознавства ім. О.О.Потебні НАН України (з 2011 р. — Відділ структурно-математичної лінгвістики Інституту української мови НАН України) у складі канд. філол. наук В.І.Критської (науковий керівник), канд. філол. наук Л.В.Орлової, мол. наук. співробітника Т.К.Пуздирєвої, канд. філол. наук Ю.В.Романюк, програміста Т.І.Недозим. Відповідальний редактор — доктор філологічних наук, чл.-кор. НАН України Н.Ф.Клименко.
Словник стане у пригоді всім, хто вивчає українську мову або поглиблює знання з неї. Він має привернути увагу науковців-філологів до нерозв’язаних питань словозміни української мови, зокрема посприяє уточненню правил українського правопису. Матеріали Словника можна буде використати у наукових дослідженнях, для укладання словників, створення граматик, посібників, а також комп’ютерних продуктів різного призначення.
Усі зауваження й побажання просимо надсилати на адресою: Київ-1, вул. Грушевського, 4, Інститут української мови НАН України, Відділ структурно-математичної лінгвістики, або на <foreign>e-mail grslovnyk@i.ua</foreign>
<b>Будова словникової статті</b>
Словникова стаття включає реєстрове слово у вихідній формі, позначку частини мови, кінцеву флексію вихідного слова (в імен) або кінцевий суфікс основи (у дієслів), код типу парадигми, примітки (коментарі щодо властивостей словозміни слова). Омоніми, точніше, омографи з однаковим типом відмінювання включено до реєстру один раз, багатозначні слова, навпаки, повторено стільки разів, скільки варіантів відмінювання вони презентують; у примітках подано відповідне значення такого омографа. У примітках можуть також міститися відсилання до графічного варіанта/варіантів реєстрового слова.
Код типу парадигми є формалізованим представленням множини словоформ реєстрового слова. Він складається з трьох позицій. У першій позиції числом (з можливими буквеними символами) позначено флексійний набір парадигми, тобто ряд флексій усіх словоформ слова. Другу позицію призначено для опису схеми наголошування словоформ; її позначено великими літерами О (від основа) та Ф (від флексія) у різних комбінаціях і з можливими додатковими позначками. Ці дві позиції завжди є заповненими. Остання, третя позиція коду заповнюється не обов’язково, а тільки у випадках зміни буквеного складу основ словоформ в одній парадигмі. Наприклад:
<b>сади́ба</b> ж -а 1 О
Слово <i>садиба</i> іменник жіночого роду (позначка <i>ж</i>), неістота (позначка відсутня, для істот використовуємо позначку <i>і</i>). Флексія вихідної форми -<i>а</i>, відповідно основа вихідної форми <i>садиб-</i>. Флексійний набір має номер 1 і позначає ряд флексій іменників першої відміни жіночого роду твердої групи. Схема наголошування <i>О</i> вказує на незмінність наголосу (на основі) у всіх словоформах цього слова.
<b>вберегти́</b> док -0- 2 ФФ Ж1Ї
Дієслово <i>вберегти́</i> — доконаного виду (док), без кінцевого суфікса основи (позначка -<i>0</i>-), вихідна основа <i>берег-</i>. Набір закінчень 1 дієвідміни (позначка 2). Схема наголошування <i>ФФ</i>: наголос на дієслівному суфіксі -<i>ти</i> інфінітива переходить на флексію в усіх особових формах. Позначки графічних змін вихідної основи вказують на чергування кінцевого приголосного основи <i>г/ж</i> у формах, за винятком форм минулого часу, <i>вбереж</i>- (<i>Ж1</i>), а також чергування <i>е/і</i> у словоформі чоловічого роду минулого часу <i>вберіг</i> (<i>Ї</i>).
Відомості про флексійні набори, схеми наголошування та зміни в основах зібрано в інформаційних таблицях окремо для кожного словозмінного підкласу (див. Додаток 1). Іменник у словнику представлено вісьмома словозмінними підкласами — за трьома родами і множинні з додатковою інформацією істота/ неістота. Дієслова поділено на підкласи доконаного і недоконаного виду. Крім того, виділено власне прикметники, займенникові прикметники, числівникові прикметники, дієприкметники (інформаційні таблиці для цих названих класів ті самі), займенникові іменники і числівники. Є група підкласів, що складаються з невідмінюваних слів: дієприслівники, прислівники, прийменники, сполучники, частки, предикативні слова, вигуки.
<b>Поділ на основу та флексію</b>
Реєстрові слова представлено у графічній формі — як ланцюжки букв та додаткових символів (знак апострофа, дефіс). Формалізація аналізу буквеного складу словоформ спричинює вибір способу поділу на основу та флексію в усіх іменних і дієслівних формах, що є традиційним, зокрема, для форм непрямих відмінків. Наприклад, у словоформах <i>олен-я, олен-ю, іне-єм</i> на пом'якшення кінцевого приголосного основи вказують голосні флексій <b>я, ю, є</b> (так само, як буквосполучення <b>ьо</b>). У словоформах <i>кра-єм, сто-ю, до-ять</i> ті самі літери вжито замість буквосполучення <b>йе, йу, йа.</b> Для уніфікації представлення основи та флексії відділяємо формальні (графічні) флексії <b>ь</b> та <b>й</b> у формах <i>кра-й, олен-ь, сті-й, кин-ь</i> (як один з показників нульової флексії і пом’якшення основи на відміну від <i>джбан-0, пекар-0, вдар-0</i>, де нульова флексія вказує і на твердість кінцевого приголосного основи), <i>син-ього</i> — з пом’якшеним кінцевим приголосним на відміну від <i>зелен-ого</i>. Отже, словозмінні парадигми, визначені у Словнику, є графічними парадигмами.
<b>Як користуватися словником</b>
Для утворення множини словоформ (або окремої форми) лексеми можна обрати один із двох способів. Обидва способи спираються на інформацію до реєстрового слова, але використовують її по-різному.
За першим способом пропонуємо утворення словоформ за зразком. Зразки парадигм зібрано в Додатку 2 до Словника. Код парадигми слова є його міткою — адресою у списку зразків. Зразки згруповано за частинами мови та підкласами, всередині підкласу — за номерами флексійних наборів, за порядком схем наголошування (з одним номером флексійного набору), за алфавітним порядком позначок замін (з однією схемою наголошування). Зразок включає всі граматичні форми слова з граматичною інформацією, отже, можна вибрати і окрему словоформу. Основи словоформ відділені від флексії дефісом. Основа вихідної словоформи лексеми, парадигма якої формується, — це залишок після відділення флексії, яку подано в словнику.
Наприклад, щоб утворити парадигму реєстрового слова <i>о́круг</i> (<b>о́круг</b> ч -0 8м ОФ Г2), шукаємо в таблиці парадигм іменників чоловічого роду парадигму з кодом <i>8м ОФ Г2</i>. Як зразок з таким кодом виступає слово <i>остро́г</i>. Змінюючи вихідну форму слова <i>о́круг</i> за зразком словоформ слова <i>остро́г</i>, отримаємо його парадигму.
Обираючи другий спосіб породження словоформ лексеми, використовуємо інформаційні таблиці словозмінних характеристик (див. Додаток 1). Починати треба з повторення основи вихідної форми стільки разів, скільки флексій є у флексійному наборі парадигми слова, тобто формувати таблицю словоформ із традиційно заданим порядком для лексеми певної частини мови. У разі відсутності в коді парадигми позначок замін в основі, до основ приписуємо послідовно флексії за їхнім порядком у табличному флексійному наборі. Потім ставляться наголоси за відповідною схемою з таблиці. Якщо позначки замін є, спочатку впорядковуємо основи словоформ (робляться заміни), далі дописуємо флексії і ставимо наголоси.
З коду наведеного прикладу визначаємо флексійний набір <i>8м</i> — один з варіантів ряду закінчень іменників чоловічого роду другої відміни твердої групи з нульовою флексією називного відмінка однини (є варіанти <i>8, 8мм</i> та ін.) і закінченням <i>-у</i> в родовому відмінку однини. Особливістю ряду <i>8м</i> є наявність флексії -<i>і</i>, крім -<i>ові</i>, у місцевому відмінку однини (з чергуванням кінцевої літери основи <i>о́круг-0/(в) о́круз-і</i> — позначка <i>Г2</i> у коді). Схема наголошення <i>ОФ</i> вказує на те, що в словоформах множини наголос переміщується з основи на флексію: <i>округ-и́, округ-́ів</i> ...
Обидва способи дають змогу визначити будь-яку окрему форму слова завдяки прийнятому формату таблиць.
</body>
