<id>G</id>
<author_surname>Вільчинський</author_surname>
<author_name>О.</author_name>
<title>Трансформація районної преси Тернопільщини в період суспільних змін 1990-1991 років</title>
<publ_in>Наукові записки Національного університету «Острозька академія». Серія «Філологічна»</publ_in>
<url>http://enpuir.npu.edu.ua/bitstream/123456789/8005/1/Pet%E2%80%99ko%20L.V.%202015%20Metaphor%20in%20Shakespeare%E2%80%99s%20Texts%20,%20NZ_Vyp_55,%20P.%2011.pdf</url>
<publ_part>55</publ_part>
<publ_place>Острог</publ_place>
<publisher>Видавництво Національного університету «Острозька академія»</publisher>
<year>2015</year>
<pages>45-46</pages>
<length>949</length>
<alt_orth>0</alt_orth>
<errors>незважаючи на - попри; вище означену - означену вище</errors>
<comments></comments>
<body>
Метою запропонованої статті є аналіз структурно-змістових особливостей перетворень у районній пресі Тернопільщини означеного періоду.
Під трансформацією розуміється «далекосяжний комплекс системних перетворень, який сприяє оптимізації контролю над більшістю основних суспільних елементів управління. У вужчому сенсі трансформація – це перехід від автократичних і монолітних суспільно-економічних відносин з плановою економікою до плюралістичних демократичних структур з ринковою економікою» [4, с. 11]. І хоч у статті «Чи є в Україні преса?» Д. Пилипчук указує на пасивну роль українських журналістів у подіях того часу: <quote>«Виплекана партапаратом національна індиферентність тисяч українських журналістів особливо відчутно проявилася в дні, коли КПУ розпочала масове цькування Народного Руху України»</quote> [3, с. 54], районна преса Тернопільщини в цей період уже почала вичерпувати свій потенціал як <quote>«засіб простого інформування населення про досягнення трудівників соціалістичної праці, а отже, її функція як «рупора будівництва комуністичного суспільства» також почала вичерпуватися, зійшла нанівець»</quote> [2, с. 76–77].
Трансформаційні процеси у районній пресі зазначеного періоду, на наш погляд, набули незворотного характеру лише навесні 1990-го, після виборів до місцевих рад народних депутатів 4 березня. У переважній більшості районних рад Тернопільщини перемогу здобули представники Руху, а оскільки районні газети були органами одночасно райкомів компартії і районних рад, то це відразу позначилося на збільшенні кількості публікацій на раніше заборонені або замовчувані теми національно-патріотичного, релігійного, історико-краєзнавчого спрямування.
Зокрема, у бережанському «Новому житті» лише після березня 1990 р. почали з’являтися публікації на вище означену тематику, а саме: «Лисоня просить нас» (№ 78) – про легіон українських січових стрільців, «Чогось наша славна Україна зажурилася» (№ 86) – про січових стрільців, вихідців із Бережанського району, «Могутні крила журавлів» (№ 91) – повернення імені Б. Лепкого, «500-літній ювілей козацької слави» (№ 93) та ін. Раніше замовчувана тема січового стрілецтва навесні 1990-го була помітною і на шпальтах газети «Шляхом Ілліча» – органу Тернопільського райкому компартії та Тернопільської районної ради народних депутатів. Йдеться насамперед про такі матеріали: «Їхав стрілець на війноньку» (№ 48–49), «У кліщах смерті» (№ 57–58) – спогади чотаря УГА, «Крила стрілецької пісні» (№ 90–91). Подібна тематика в цей період спостерігається на шпальтах переважної більшості районних газет Тернопільщини, за винятком хіба що газет у трьох північних (волинських) районах, які на початку XX ст. входили до складу Російської імперії, а не Австро-Угорської.
Починаючи з червня і завершуючи листопадом 1990 р., у районних газетах Тернопільщини разом із тематичною трансформацією відбуваються і зовнішньотрансформаційні процеси, які розгортаються у двох напрямках. По-перше, районки починають масово перейменовувати (перереєстровувати під новими назвами, але зберігаючи стару нумерацію). При цьому із назв видань усувають суспільно-політичну лексику на кшталт: комунізм, прапор, Ілліч, колгосп, зоря, ленінський та под. По-друге, із першої шпальти (з-під логотипу) зникає означення видання як органу певного райкому та районної ради.
Натомість у вихідних даних на останній сторінці дрібним шрифтом зазначається, що видавцями газети є районна рада та районна партійна організація (без вказівки якої саме партії). Саме така зовнішня трансформація відбулася з гусятинською районною газетою «Прапор комунізму», яка однією з перших в області (16 червня) змінила назву на «Вісник Надзбруччя». До 9 жовтня під логотипом ще стояло <quote>«Орган Гусятинського районного комітету Комуністичної партії України та районної ради народних депутатів Тернопільської області»</quote>, але потім його замінило означення, а саме: <quote>«Громадсько-політичний часопис Гусятинського району Тернопільської області»</quote>. Водночас триває і тематична трансформація. Так, незважаючи на означення <quote>«орган райкому»</quote>, у газеті з’являються матеріали не лише про відновлення могили борців за волю України «Повернуто забуті імена» (№ 87–88), а й критичні публікації про роль комуністичної партії у житті суспільства на зразок: «Чому я вийшов з партії?» (№ 81–82).
Упродовж літа-осені 1990 р. прояви зовнішньотрансформаційних перетворень спостерігалися більшою або меншою мірою у всіх районних газетах Тернопільщини, незалежно від того, чи були в їхніх назвах слова на позначення компартійних символів, чи вони певним чином зберігалися. Навіть якщо назву газети і не змінювали, як, наприклад, у бережанського «Нового життя», то з-під логотипу все одно усувалося означення органу відповідної партії, а натомість з’являлося інше – <quote>«Громадсько-політична газета Бережанщини»</quote>. Варто додати, що саме «Нове життя» є тим районним виданням, яке вже в 1990 р. пройшло разом із зовнішньою ще й внутрішню трансформацію. Як уже згадувалося, на виборах до місцевих рад у березні 1990 р. в багатьох районах Тернопільщини перемогли представники Руху, у Бережанській районній раді вони також становили більшість. Відтак, рішенням районної ради створюється газета «Бережанське віче», перший номер якої виходить 15 вересня 1990 р. Тоді ж із логотипу «Нового життя» зникає перша частина означення – <quote>«орган Бережанської районної ради»</quote>, а залишається лише друга – <quote>«орган райкому компартії»</quote>. З таким логотипом газета виходила недовго, уже 22 вересня (№ 112) згідно із загальною тенденцією з’являється інше означення цього видання, хоча у вихідних даних вказується, що його видавцем залишається <quote>«районна організація компартії України»</quote>. Однак приклад такого досить нетипового для 1990 р. внутрішнього перетворення, спричиненого заснуванням Бережанською районною радою свого видання, не вплинув на продовження тематичної трансформації газети «Нове життя». Так, у ній від 2 жовтня (№ 115) вміщено «Звернення Бережанського райкому компартії до комуністів, усіх жителів району…», а поряд під рубрикою «Постаті» з’являється об’ємна публікація про життєвий шлях Михайла Грушевського, раніше замовчуваного наукового та політичного діяча, одного з лідерів УНР. Подібне триває до 24 серпня 1991 р. – Дня проголошення незалежності України, коли вийшов останній номер (№ 63) компартійного «Нового життя», після чого газета більше не відновлювалася. Натомість видання районної ради народних депутатів «Бережанське віче» в 1991 р. переживає пік популярності, досягаючи накладу в 10 тис. примірників.
Масове перейменування, що стало визначальною рисою зовнішньотрансформаційних процесів, у тернопільських районних газетах почалося, як уже зазначалося, на початку літа 1990 р. і тривало до кінця осені цього ж року. Першою районною газетою, що засвідчила ці процеси, був гусятинський «Прапор комунізму», який із 16 червня (№ 72–73) почав виходити під назвою «Вісник Надзбруччя», а останньою – підволочиська «Збручанська зоря», яку 17 листопада (№ 135) було перейменовано на «Гомін волі». Як і у всіх інших подібних випадках, з-під логотипу передусім зникло означення видання як партійного органу і з’явилося визначення його як <quote>«громадсько-політичної газети»</quote> певного району.
</body>