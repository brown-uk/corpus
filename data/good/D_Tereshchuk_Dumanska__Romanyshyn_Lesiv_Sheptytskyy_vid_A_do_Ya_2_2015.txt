Митрополит розумівся на давньому мистецтві іконопису, збирав його зразки, що стали основою Святоюрської колекції, згодом переданої в музей. Мати митрополита навчалася живопису з дитинства, писала картини на релігійні сюжети (1939 року їх знищили енкаведисти). Вона створила ікони св. Йосифа для Жовківського костелу, св. Ігнатія та св. Франциска для монастиря сс. феліціянок у Кракові, Найсвятішого Серця Христового для храму Пресвятої Трійці в селі Брухналь, св. Яна з Дуклі для собору св. Андрія у Львові.

Ї
ЇЖА

харчі; страви, якими людина підтримує свою життєдіяльність.

Митрополит не був вибагливий: збереглися спогади очевидців, що відварена картопля з підсмаженою цибулею та горня квасного молока — то була його основна страва. Улітку ж полюбляв ягоди. Найвища честь для гімназисток-василіянок, що перебували в Підлютім на вакаціях, — пригостити владику суницями. Це доручалося особливо чемним дівчаткам.

Одного разу під час окупації до митрополита прийшли німецькі офіцери і були здивовані, що владика сидить за скромною вечерею: печена картопля, хліб і джерельна вода. «Я їм те, що їсть мій народ», — мовив митрополит.

Й
ЙОСАФАТ

Кунцевич

(1580 — 1623)

священномученик, єпископ Української греко-католицької церкви, засновник монашого ордену василіян (Чин Святого Василія Великого, ЧСВВ).

К
КЛИМЕНТІЙ

Климентій Шептицький

(1869 — 1951)

архімандрит Унівського монастиря. У родині його називали Кальо. Мати часом зауважувала: «Бачу його як янголятко і бачу, як його напастують чортенята». У дитинстві був бешкетником і заводіякою. Казимир Шептицький отримав правничу освіту в європейських університетах і був успішною людиною в царині політики: обирався послом до австрійського парламенту та до Державної Ради. Але відчув потребу служити Богу і пішов у монастир, прийнявши ім'я Климентій. Усіма способами допомагав братові митрополиту у його праці, навіть писав замість нього адміністративні документи, коли той внаслідок недуги не міг і поворушити пальцями, здійснював візити до Ватикану тощо.

Отця Климентія заарештували 1947 року в Унівській Лаврі радянські органи безпеки і після допитів скерували аж у Володимирську тюрму (Росія), де він помер 1951 року.
