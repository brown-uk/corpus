Комітет виборців України оприлюднив традиційний «Рейтинг діяльності голів ОДА за 2016 рік». Не виключено, що в оприлюдненому списку голова Херсонської облдержадміністрації Андрій Гордєєв шукав своє прізвище серед перших.

І, може, знайшов би, якби КВУ оцінював діяльність очільників ОДА за тим, хто скільки разів клацнув ножицями, перерізаючи синьо-жовті стрічки на вході у котельню, студентське кафе чи виставку художників, яку кількість подяк і грамот вручив, чи вміє бити по футбольному м'ячу…

Тут би Андрію Анатолійовичу не було рівних не те, що серед колег, а й серед президентів впливових країн світу!

Бо й справді, хто ще може так, скажімо, «футболити», як Андрій Гордєєв, за сумісництвом — ще й голова обласної федерації футболу? Тут самому Дональду Трампу є чому повчитися. Можливо, навіть на базі облдержадміністрації у Херсоні.

Одначе новий рейтинг КВУ складав не за цими (може, й важливими) показниками, а за дещо іншими і не менш важливими. Оцінка торішньої роботи перших осіб області грунтувалася на двох мірилах: показниках соціально-економічного розвитку регіонів та опитуванні місцевих, слід гадати, не залежних від «білого дому» експертів.

І тут Андрію Гордєєву навряд чи й Федерація футболу України допомогла!

З'ясувалося, він у рейтингу про ранги посів останнє місце.

Експерти зауважили про конфлікт очільника ОДА з обласною радою. Згадали про те, що торік у вересні у відставку «загримів» сподвижник Андрія Гордєєва голова облради Андрій Путілов, що скандальним стало проведення децентралізації в регіоні, що депутати облради виступали за скасування Перспективного плану формування територій громад, що Херсонщина, нарешті, аутсайдер за соціально-економічним розвитком краю.

До речі, коли Андрій Путілов вручав «ключ від області» своєму тезці Гордєєву, Херсонщина за 20 важливими критеріями, підкріпленими показниками Держкомстату України, посідала 12 місце у всеукраїнському рейтингу, нині — останнє…

Як сказав би незабутній дід Панас, ось такий «футбол», малята!
