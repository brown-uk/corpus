<id>A</id>
<author_surname>Пукіш-Юнко</author_surname>
<author_name>Інна</author_name>
<title>У столиці балотується Леді Ґаґа, у Запоріжжі – Марія Деві Христос</title>
<publ_in>Високий Замок</publ_in>
<url>http://wz.lviv.ua/ukraine/143095-u-stolytsi-balotuietsia-ledi-gaga-u-zaporizhzhi-mariia-devi-khrystos</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>562</length>
<alt_orth>0</alt_orth>
<errors>Town), у - Town) у; за що їм чергове виборче «щастя» підвалило - за що їм на виборах знову поталанило»</errors>
<comments></comments>
<body>
Нашестя Вілкулів
Спритності тих, хто кандидатів-клонів штампує, клонувальники овечки Доллі можуть лише позаздрити. Тільки-но вибори насуваються, як однофамільців пачками у кандидатські списки фасують. А до РАЦСів тягнуться ті, кому раптом закортіло терміново переписати своє прізвище.
«Опівець» Олександр Вілкул, якого у мери Дніпропетровська висунули, здійняв галас, що його однофамільці з кролячою швидкістю плодяться. Одного клона, мовляв, вже зареєстрували кандидатом (21-річного студента з Харкова Євгена Вілкула), ще кілька — на підході. Екс-«регіонал» поскаржився, що одразу двоє чоловіків, в яких однакова дніпропетровська прописка, подали до РАЦСу заяву про зміну прізвища на Вілкул.
Ще один Вілкул «намалювався» у Кривому Розі. Але до цього персонажа у «справжнього» Вілкула претензій немає, бо він не клон-однофамілець, а кровний. Йдеться про Вілкула-батька, який сподівається засісти у кріслі криворізького мера ще на одну каденцію.
Серед претендентів на «клонову» першість відзначився й Ужгород. У бюлетенях на мерських виборах тут від двійників в очах рябітиме. Виборчком вже зареєстрував кандидатами двох Ратушняків, парочку Качурів, дует Андріївих, Чубірка і Чубірка, двох Щадеїв.
Ляшки + вила = страшна сила
При Радикальній партії скоро можна буде власне модельне агентство відкривати. У Верховній Раді за титуловану «нашу-ляшу» — Альона Кошелєва. У Київській обласній, якщо «радикалам» пощастить, засідатиме ще одна «Міс Вила» — 23-річна модель з Луганщини Кіра Кучеренко. В її портфоліо тепер не лише еротичні фото з головним атрибутом партії Ляшка є, а й «вилоносні» білборди з написом «Кучеренко Кіра — не продажна шкіра». Садомазохісти від такого плакатного «порно» точно в екстазі.
Для повної кондиції любителям «полунички» варто ще відеорепертуар кандидата у столичні мери Гаріка Корогодського переглянути. У перервах між бізнесовими справами мільйонер (Корогодський — співвласник одного з престижних київських фітнес-клубів і торгово-розважального центру <foreign>Dream Town</foreign>), у запаморочливому кіно знімається. То під Леді Ґаґу косить у ролику з оголеними мужиками, гумовими «бабами» і хула-хупами там, де навіть фігового листка немає. То рве публіку передвиборчим трилером з іграшковим бобром і звуковими спецефектами, від яких вуха в’януть.
Поки Містер Ґага витрачає свої мільйони, новоявлена Марія Деві Христос (пригадуєте «Біле братство»?) збирає пожертви на те, щоб постати перед паствою в образі… нового мера Запоріжжя. Це така передвиборча «фішка» у скандального столичного адвоката Тетяни Монтян. Запорожці точно з ранку до ночі хреститися не перестають. Думають, за що їм чергове виборче «щастя» підвалило. Як не голий бен Ладен від Запоріжжя у Верховну Раду балотується (історія з кандидаткою Оленою Солод, яка збиралася взяти «терористичне» прізвище і позувала з білбордів, у чому мати народила, на всю Україну нашуміла). То після невдачі на мерських перегонах хтось з «лузерів» на знак протесту мошонку собі «відчикає» (як на запорізьких виборах 2003-го). А тепер ще й явлення народу Деві Христос-Монтян дочекалися.
З зірками – негусто
Серед претендентів на місцеві мандати зірок і навіть зірочок хіба днем з вогнем шукати. Невже виборчі «штабісти» нарешті второпали, що часи, коли народ на «звіздануті» прізвища у списках масово вівся, минули? Чи, може, співочо-спортивні кадри до парламентських виборів бережуть?
Хоча парочка відомих неполітичних прізвищ у кандидатських збірних таки промайнула. Від президентської «Солідарності» до Одеської облради балотується 67-річний олімпійський чемпіон-легкоатлет Микола Авілов (на пенсії, мабуть, знудився). А за «Батьківщину» на виборах до Київради гратиме екс-«динамівець» Владислав Ващук. «Маю намір займатися розвитком спорту та фізичної культури у місті», — сповістив Ващук про свій похід у столичну політику. Ну-ну: Андрій Шевченко вже у Верховну Раду сходив — так, що досі від «королевської» слави не «відмився».
А може, Ващука колишня дружина на політичний дебют надихнула? Після того, як рестораторка Маргарита Січкар похизувалася у соцмережах посвідченням радниці мера Бучі (скандального екс-«регіонала» Анатолія Федорука), екс-чоловік вирішив її переплюнути?
</body>