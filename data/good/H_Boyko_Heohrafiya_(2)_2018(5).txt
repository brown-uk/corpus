<id>H</id>
<author_surname_1>Бойко</author_surname_1>
<author_name_1>В. М.</author_name_1>
<author_surname_2>Брайчевський</author_surname_2>
<author_name_2>Ю. С.</author_name_2>
<author_surname_3>Яценко</author_surname_3>
<author_name_3>Б. П.</author_name_3>
<title>Географія</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Видавництво «Перун»</publisher>
<year>2018</year>
<pages>150-152</pages>
<length>829</length>
<alt_orth>0</alt_orth>
<errors></errors>
<comments></comments>
<body>Індія має значні водні ресурси, що використовують як для зрошення, так і для виробництва електроенергії.
<emphasis>Населення.</emphasis> За кількістю жителів Індія поступається тільки Китаю. Середня щільність населення становить 382 особи/км2, а в долині Гангу і на прибережних низовинах зростає до 1000-1500 осіб/км2.
Мову гіндустанців — гінді — проголошено державною. В Індії основні адміністративні одиниці — штати, створені за етнічною ознакою, а місцеві мови (бенгалі, телугу, маратхі, тамілі) є офіційними. Мовою державного спілкування є англійська. Понад 80% населення становлять індуїсти, мусульмани — 14 %. Є також сикхи і християни. Міжгромадські конфлікти на релігійному ґрунті виникають особливо в північній Індії: між мусульманами та індуїстами, між сикхами та індуїстами. Понад 66% індійців живе у сільській місцевості, переважно у великих селах. Міське населення становить лише 34 %. Найбільшими міськими агломераціями в Індії є <i>Делі</i> (понад 28 млн осіб), <i>Мумбай</i> (20 млн), <i>Колката</i> (15 млн), <i>Бангалор</i> (11 млн), <i>Ченнай</i> (10 млн осіб). Делі – один із найбільших економічних центрів країни, її головний культурний осередок. У місті розрізняють Новий і Старий Делі. <i>Нью-Делі</i> – міський район у межах Делі, збудований у XX ст., з широкими вулицями й бульварами, в якому розміщено державні установи, – є офіційною столицею Індії. Старий Делі має вузькі вулиці, хаотичне нагромадження старої житлової забудови, підприємств, пам’ятників культури. Там проживають 90 % жителів столиці.
<emphasis>Особливості сучасного розвитку.</emphasis> За абсолютними розмірами ВВП Індія входить до першої десятки країн світу. Однак за показниками ВВП на душу населення країна, — серед найбідніших. В Індії є сучасні заводи та електростанції, космічна й атомна техніка, важка і наукомістка промисловість, розвинена наука, тому вона належить до індустріально-аграрних країн.
На третинний сектор економіки припадає 62 % ВВП країни, вторинний – 23 %, первинний – 15 %. Частка зайнятих у первинному секторі (47 %) – одна з найвищих у світі. Це — сільськогосподарська країна; понад 800 млн індійців, що дорівнює населенню всієї Європи, – сільські жителі. Для багатьох бідних селян, як і 2 тисячі років тому, знаряддям праці є рало і серп, паливом – гній і солома, транспортом – віл чи буйвіл, формою обміну – бартер. У містах становище не краще: третина жителів живе в нетрях, які є нагромадженнями примітивних халуп.
<emphasis>Первинний сектор.</emphasis> У структурі <b>сільського господарства</b>>, як і всюди в мусонній Азії, переважає <b><i>рослинництво</i></b>. Оброблювані землі займають половину площі країни. Для мусонного клімату характерна нерівномірність розподілу опадів по території та впродовж року, є надмірно зволожені райони і райони посушливі, є вологий сезон і сезон сухий. Тому штучне зрошення тут практикують з давніх часів. Греблі, канали, колодязі, помпи, тимчасові водойми – характерна риса індійського ландшафту. Домінують зернові культури. Рис вирощують повсюдно. Найбільша концентрація рисових посівів – на північному сході та прибережних низовинах. Місцями збирають до трьох урожаїв упродовж року. Пшеницю вирощують на північному заході Індо-Гангської низовини. Долина Гангу – один із найбільших у світі виробників цукрової тростини (друге місце після Бразилії), правда, частина цукру виробляється із кокосових горіхів. У харчуванні індійців велику роль відіграють бобові, овочі та фрукти; олійні (особливо арахіс і рапс) культури. Індія є другим у світі після Китаю виробником і експортером чаю. Важливими споживчими та експортними сільськогосподарськими продуктами є прянощі (чорний перець, гвоздика, кардамон), а також кава, тютюн і каучук. Із волокнистих культур важливими є бавовник (друге місце у світі) і джут.
<b><i>Тваринництво</i></b> має підсобне значення. За поголів’ям великої рогатої худоби країна посідає перше місце світі, але худоба (воли, буйволи, корови) використовується переважно як тяглова сила. Індійці-індуїсти – вегетаріанці. Вони споживають тільки рослинні та молочні продукти. Індуїзм уважає корову священною твариною.
<b>Видобувна промисловість<b> спеціалізується на видобутку вугілля (друге місце у світі). Розроблення покладів алюмінієвої сировини дає змогу на власному глиноземі виробляти алюміній. Родовища руд кольорових металів забезпечують значне виробництво концентратів міді, цинку, свинцю, рідкоземельних металів.
<emphasis>Вторинний сектор</emphasis> За останні роки Індія зробила значний крок вперед у створенні сучасної промисловості, високотехнологічних виробництв. Через бідність населення стримується зростання внутрішнього споживчого ринку, значну роль продовжують відігравати кустарні виробництва. Дешева ручна праця ковалів, теслярів, гончарів, ткачів в основному задовольняє потреби внутрішнього ринку. Важку промисловість сконцентровано в Північно-Східній Індії, де величезні поклади залізної руди залягають поряд з кам’яновугільними басейнами. Комплекс виробництв об’єднує видобування сировини і палива, електроенергетику, чорну і кольорову металургію, важке машинобудування. Цей район називають «<i>Індійським Руром</i>». Центрами <b>металургії</b> є <i>Джамшедпур, Бокаро, Бхілаї</i>, важкого машинобудування – <i>Ранчі</i>.
Провідними в індійському <b>машинобудуванні</b> стали виробництва автомобілів, комплектувальних та запасних частин до них, тракторів, енергетичного устатковання, а останнім часом високотехнологічної продукції електроніки. Найбільший центр машинобудування – <i>Бангалор</i>. Тут виробляють верстати, літаки, зброю, засоби зв’язку. Це також центр електронної промисловості й космічних досліджень.
Обсяги виробництв тканин, одягу, взуття, в яких працюють декілька десятків мільйонів людей, залишаються традиційно великими. Застосування аутсорсингу відкрило для цих підприємств, що використовують дешеву робочу силу, доступ до ринків усього світу.
<emphasis>Третинний сектор.</emphasis> У цьому секторі Індії зайнято 30 % економічно активного населення. У торгівлі та побутовому обслуговуванні переважають дрібні підприємства. Але в діяльності, що вимагає високої кваліфікації працівників, країна має можливість використовувати високоосвічену робочу силу, яка добре володіє англійською мовою, а це дає змогу ефективно впроваджувати сучасні інформаційні технології. То ж індійські підприємці можуть активно модернізувати промисловість і сільське господарство, фінансово-банківську справу та зовнішньоекономічну діяльність, а вчені – вести дослідження в галузі атомної енергетики, електроніки та програмного забезпечення, освоєння космосу, медицини тощо. <i>Калката</i> – великий торгово-фінансовий центр Індії. Світовими містами в Індії є <i>Мумбай</i> і <i>Нью-Делі</i>.</body>