<id>A</id>
<author_surname></author_surname>
<author_name></author_name>
<title>Стартував чемпіонат Житомира з футзалу</title>
<publ_in>Спортивний Житомир</publ_in>
<url>http://sportzt.com/news/%D1%84%D1%83%D1%82%D0%B7%D0%B0%D0%BB-%D1%84%D1%83%D1%82%D0%B7%D0%B0%D0%BB-%D0%B2-%D0%B6%D0%B8%D1%82%D0%BE%D0%BC%D0%B8%D1%80%D1%96/%D1%81%D1%82%D0%B0%D1%80%D1%82%D1%83%D0%B2%D0%B0%D0%B2-%D1%87%D0%B5%D0%BC%D0%BF%D1%96%D0%BE%D0%BD%D0%B0%D1%82-%D0%B6%D0%B8%D1%82%D0%BE%D0%BC%D0%B8%D1%80%D0%B0-%D0%B7-%D1%84%D1%83%D1%82%D0%B7%D0%B0%D0%BB%D1%83</url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>256</length>
<alt_orth>0</alt_orth>
<errors>Сицинский - Сіцінський</errors>
<comments></comments>
<body>
В неділю, 20 жовтня, в житомирському спорткомплексі «Динамо» відбулось святкове відкриття та перші поєдинки чемпіонату Житомира з міні-футболу. На старті сезону у вищій лізі «Медик» розгромив «Візаж» 8:2. Автором першого забитого голу в сезоні став капітан «Медика» Роман Трохліб. Окрім того, в цей день відбулось ще три зустрічі. Повноцінно змагання розпочнуться вже наступними вихідними. А фінішує турнір 16 березня.
Футзальний сезон в Житомирі розпочався з урочистого відкриття Чемпіонату міста з футзалу. У ньому взяли участь Сергій Бабіков, голова комітету студентського, аматорського та масового футзалу Асоціації міні-футболу України; Віктор Таран, в.о. голови Федерації футзалу (міні-футболу) міста Житомира; Петро Білий, голова Житомирської обласної федерації футболу та головний суддя чемпіонату Житомира; Томаш Сицинский, відповідальний секретар федерації футзалу Житомирської області.
Всі урочистості відбулись швидко і без зайвого пафосу - традиційний парад команд, підняття прапору, привітання від гостей та організаторів, два танцювальні номери і вже за півгодини на майданчик вийшли «Візаж» та «Медик». Першим м'яч в гру ввів Сергій Бабіков, а далі розпочалось запекле протистояння, яке закінчилось розгромною перемогою «Медика» з рахунком 8:2.
В іншому матчі вищої ліги «Дасна-Кофеджіо» обіграла новачка турніру «Брейн» 5:1. І до наступного тижня лідером вищої ліги чемпіонату стає «Медик».
В матчах першої ліги «Молокія» змогла вирвати перемогу в «ІнБеву-2» 5:4. «Галант-МТС» обіграв «Корбутівку» з рахунком 6:4
Нагадаймо, що цього року турнір стане відбірковим (регіональним) етапом Аматорської футзальної ліги України. Житомир став п'ятим містом в Україні, де стартували відбіркові ігри аматорської ліги. На змагання вже заявилось 30 команд, але їх кількість найближчим часом може зрости. Окрім житомирян, вперше у чемпіонаті візьмуть участь команди з інших міст області.
</body>