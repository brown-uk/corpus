За спекоти багато господинь скаржиться на те, що зварені перші страви дуже швидко скисають, особливо супи. Зваривши його вранці, іноді вже в обід з'ясовується, що він зіпсувався. Як же подовжити термін їх зберігання?

Щоб перша страва зберігалася довше, її слід насамперед правильно зварити. Спочатку потрібно прокип'ятити каструлю, воду злити, сполоснути її холодною водою й тільки потім налити воду на бульйон для першої страви.

Майте на увазі, що зварений з молодими овочами суп скисає швидше, ніж із торішніми. Якщо ж додасте в нього петрушку, ймовірність того, що перша страва швидше «зашумить», підвищується. Щоб не ризикувати, замініть її кропом. І після того, як додасте зелень, обов'язково прокип'ятіть усі інгредієнти разом хоча б кілька хвилин. Це подовжить термін зберігання першої страви, але знизить вміст вітамінів у зелені, частина яких руйнується за термічної обробки. Оптимальний варіант – класти зелень прямо в тарілки безпосередньо перед подачею.

Чим менше компонентів у першій страві, тим краще. З жирними наваристими супами та борщами й організму в спеку важко впоратися, і термін зберігання в них менший. Так, недовго зберігаються перші страви з горохом, макаронними виробами, кислою капустою та зварені на м'ясі з кісточкою. Додавання моркви, причому як сирої, так і підсмаженої, також призводить до зменшення терміну зберігання, оскільки вона містить цукор, який може за сприятливих умов спричинити шумування. Будьте пильні й з кетчупом, адже це томатна паста з цукром. Після його додавання прокип'ятіть страву хоча б 5-10 хв. А краще замінити його влітку на томатну пасту.

Після того, як суп зварили, потрібно поставити його в прохолодне місце для остигання. Не забудьте зняти з каструлі кришку. Якщо чекати, поки перша страва охолоне під закритою кришкою, відкривши її, можете виявити зіпсований продукт. Багато господинь не чекають, поки страва охолоне самостійно, а допомагають їй. Наприклад, набирають у ванну або таз холодної води й занурюють у неї на третину каструлю. Після остигання поставте суп у холодильник.
