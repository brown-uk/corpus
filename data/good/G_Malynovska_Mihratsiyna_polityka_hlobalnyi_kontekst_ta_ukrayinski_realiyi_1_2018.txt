З ухваленням у тому ж році нового закону «Про біженців та осіб, які потребують додаткового або тимчасового захисту» в Україні було введено т. зв. субсидіарні форми захисту шукачів притулку. Як випливає уже з назви закону, крім конвенційного, тобто передбаченого Женевською конвенцією 1951 р. про статус біженців, згідно з якою захист надається у разі переслідувань на основі етнічної, громадянської, релігійної чи соціальної належності або політичних поглядів, новим законом передбачено також додатковий та тимчасовий захист. Першим із них можуть користуватися особи, які не підпадають під дію Конвенції, проте потребують міжнародного захисту внаслідок загрози у країні походження чи проживання смертної кари, тортур, нелюдського, такого, що принижує гідність, поводження чи покарання. Тимчасовий захист може застосовуватися у разі масового прибуття в Україну іноземців, які вимушено покинули місця постійного проживання внаслідок зовнішньої агресії, громадянської війни, природних чи техногенних катастроф тощо. Прописана в законі процедура надання додаткових форм захисту така сама, як і конвенційного. Вид захисту визначається лише при прийнятті рішення за клопотанням шукача притулку.

Украй важливим для регулювання міграційної сфери був також ухвалений у жовтні 2012 р. закон «Про Єдиний демографічний реєстр та документи, що підтверджують громадянство України, посвідчують особу чи її спеціальний статус» . Ним передбачено запровадження документів для виїзду за кордон з електронним носієм біометричної інформації, що є на сьогодні обов'язковим міжнародним стандартом. Важливо також, що створення відповідно до закону реєстру населення сприятиме більш точному облікові міграційних переміщень і, відповідно, прийняттю краще обґрунтованих політичних рішень у сфері міграції. Оскільки в реєстрі міститиметься вся інформація про ідентифікаційні документи, що видаються в Україні, це унеможливить їх підробку чи «дублювання», використання «втрачених» документів або документів, дію яких припинено, створить умови для більш дієвої протидії нелегальній міграції. Цій же меті слугуватиме передбачене законом об'єднання в єдиному реєстрі відомчих даних щодо іноземців, які збираються МЗС (видача віз), Державною прикордонною службою (перетин кордону), органами міграційної служби (реєстрація, порушення правил перебування).

У червні 2011 р. розпорядженням Кабінету Міністрів України було затверджено План заходів щодо інтеграції мігрантів в українське суспільство на 2011-2015 роки, уперше українська нормативно-правова база поповнилася документом, який стосувався питань інтеграції мігрантів. Тобто завдяки реалізації Плану дій з лібералізації візового режиму не лише було вирішено законодавчі проблеми, потребу в розв'язанні яких було добре усвідомлено, а й почато обговорення питань, які раніше в законодавчому контексті практично не порушувалися.

На жаль, зміст Плану заходів з інтеграції мігрантів був украй вузьким, він містив лише шість пунктів, де українські мігранти-поверненці згадувалися тільки двічі (інші пункти присвячено іммігрантам та біженцям, тобто іноземцям). Зокрема, Планом було передбачено розроблення методичних рекомендацій щодо надання працівниками Державної служби зайнятості допомоги у працевлаштуванні, професійній підготовці, перепідготовці, підвищенні кваліфікації українських мігрантів, які повернулися в Україну, а також забезпечення інформування українських мігрантів, які повернулися (в т. ч. з використанням інтернету) з питань зайнятості, провадження підприємницької діяльності, соціального забезпечення та охорони здоров'я, надання їм психологічної допомоги.

Принципові норми щодо регулювання трудової міграції містить новий Закон України «Про зайнятість населення» (2012). Уперше в українському законодавстві в ньому дано визначення трудової міграції як переміщення особи, пов'язаного з перетинанням державного кордону або меж адміністративно-територіальної одиниці з метою виконання або пошуку роботи. Законом закріплено право громадян на трудову діяльність за кордоном, не заборонену законодавством України та держави перебування. В ньому зазначено, що права громадян України, які працюють за кордоном, захищаються законодавством України та держави перебування, якщо інше не передбачено міжнародними договорами. Громадяни у період трудової діяльності за кордоном мають право добровільно брати участь у загальнообов'язковому державному соціальному страхуванні. Згідно із законом, діяльність суб'єктів господарювання, які надають послуги з посередництва у працевлаштуванні за кордоном, підлягає ліцензуванню.

Разом із тим у документі підкреслюється, що одним із основних напрямів державної політики у сфері зайнятості населення є захист внутрішнього ринку праці шляхом регулювання залучення до роботи іноземних працівників. Якщо іноземці та особи без громадянства, які постійно проживають в Україні, а також ті, кому надано статус біженця, мають право працювати на підставах і в порядку, встановлених для громадян України, то інші категорії іноземців можуть бути працевлаштовані лише за наявності виданого Державною службою зайнятості дозволу. Порушення цієї вимоги передбачає накладення на працедавця адміністративної відповідальності.

Таким чином, основними напрямами регулювання трудової міграції є: захист прав та інтересів громадян України, працевлаштованих за кордоном; регулювання працевлаштування іноземців в Україні відповідно до потреб національного ринку праці. Виконання цих завдань покладено на центральний орган виконавчої влади, що реалізує державну політику у сфері зайнятості населення та трудової міграції. Його повноваження, у т. ч. у сфері міграції, прописані в законі, що є вкрай важливою новелою, оскільки до ухвалення нового законодавства про зайнятість спеціалізований орган виконавчої влади у сфері регулювання трудової міграції не визначався.

Ухвалення цих законів зумовило подальші зміни в законодавстві, приведення у відповідність численних підзаконних актів. Зокрема, 2012 р. набрав чинності Закон України «Про внесення змін до деяких законодавчих актів України з питань біженців та осіб, які потребують додаткового або тимчасового захисту», яким внесено зміни до 24 законів.

Важливим кроком до сприяння реінтеграції трудових мігрантів, які повертаються, стало розроблення на виконання закону «Про зайнятість населення» механізму визнання кваліфікації, набутої під час роботи. Запроваджений порядок адресований не лише мігрантам, однак може використовуватися особами, які працювали за кордоном, набули там певного виробничого досвіду, хоча й не отримали документальних підтверджень свого кваліфікаційного рівня, причому як громадянами України, так і іноземцями, які мають дозвіл на проживання в Україні, набули статус біженця чи додатковий захист. Важливо, що документ розроблявся на тристоронній основі, за участі профспілок та працедавців. Сам факт появи відповідного механізму є однозначно позитивним. Однак його практична цінність обмежена, оскільки підтвердження кваліфікації можливе лише за трьома робітничими професіями.

В останньому пакеті законів, ухвалення яких було необхідним для набуття безвізового режиму, у листопаді 2015 р. було ухвалено Закон України «Про зовнішню трудову міграцію». Питання законодавчого регулювання трудової міграції, захисту прав та інтересів трудових мігрантів порушувалися давно, відповідна вимога висувалася громадськими об'єднаннями трудових мігрантів, експертами. Проте підтримки суб'єктів законодавчої ініціативи не було. Лише з наданням Україні Плану дій з лібералізації візового режиму розпочався законотворчий процес і в 2012 р. Міністерством соціальної політики України у співпраці з асоціаціями українців за кордоном було підготовлено відповідний законопроект. Однак у процесі міжвідомчого погодження значну частину запропонованих неурядовими організаціями нововведень було вилучено.

Влітку 2015 р. законопроект було ухвалено Верховною Радою України у першому читанні в украй урізаному вигляді. Профільний комітет парламенту пропонував відправити його на повторне перше читання. Але у зв'язку з зобов'язаннями за Планом дій щодо лібералізації візового режиму після суттєвого доопрацювання парламент Закон ухвалив.

Однак ухвалений документ був підданий серйозній критиці й у стінах парламенту, і поза ними як декларативний, такий, що не пропонує норм прямої дії (в 11 із 21 статті Закону містилося посилання на чинне законодавство) та механізмів реалізації проголошених норм. Декларативність та відсутність конкретики ставили під сумнів серйозність наміру врегулювати конкретні суспільні право відносини, свідчили скоріше про намагання формально виконати відповідну вимогу Плану дій з лібералізації візового режиму.

Водночас не можна не зважати на те, що фактично вперше держава дала сигнал своїм громадянам за кордоном про готовність захищати їх інтереси, запевнила у зацікавленості в співпраці з ними та їхньому поверненні на Батьківщину. Після тривалих дискусій у Закон було включено низку положень, що висувалися асоціаціями мігрантів. Зокрема, дія Закону поширюється на всіх працівників-мігрантів (стаття 2), у т. ч. і на тих, хто працює неформально, а не лише на працевлаштованих за трудовим договором/контактом (як це було у варіанті, прийнятому у першому читанні).

Серед напрямів державної політики у сфері трудової міграції (крім уже узвичаєного захисту прав, укладання міжнародних договорів чи протидії нелегальній міграції) знаходимо «створення умов для повернення в Україну та реінтеграції в суспільство трудових мігрантів та членів їхніх сімей». Реінтеграції присвячено окрему статтю, названо центральний орган виконавчої влади, на який покладено відповідальність за реінтеграцію трудових мігрантів, – Міністерство соціальної політики України. До ухвалення цього Закону відповідне питання в українському законодавстві не згадувалося. Окрема стаття присвячена державним гарантіям консульського сприяння трудовим мігрантам, на що мігранти постійно звертали увагу. Дипломатичні установи України за кордоном зобов'язуються вживати заходів для забезпечення реалізації належних мігрантам прав, надавати безоплатну консультативно-правову допомогу.

У Законі присутня також норма, присвячена діяльності утворених за кордоном громадських об'єднань трудових мігрантів. Їм надається право діяти відповідно до законодавства на території України, співпрацювати з центральними та місцевими органами влади та неурядовими організаціями, чим держава визнає важливу роль самоорганізації мігрантів і виявляє готовність до продуктивного діалогу з їх асоціаціями. Згідно із Законом держава також сприяє створенню умов для здійснення грошових переказів трудових мігрантів на Батьківщину, зокрема, в частині відкриття кореспондентських рахунків банків України в іноземних банках, проведення консультацій з основними міжнародними платіжними системами з метою зменшення вартості переказів.

Попри позитивні новели, деякі важливі для трудових мігрантів питання згадані в Законі лише побіжно і вкрай неконкретно, деякі – взагалі відсутні. Тому закон «Про зовнішню трудову міграцію» є важливим, однак лише першим кроком на шляху врегулювання правовідносин, що виникають внаслідок трудової міграції громадян за кордон та їхнього повернення. Попереду – приведення у відповідність до нього чинного законодавства, а також розроблення нових нормативно-правових актів, необхідних для його реалізації.

У квітні 2017 р. розпорядженням Уряду було затверджено План заходів щодо забезпечення реінтеграції в суспільство трудових мігрантів і членів їх сімей, розроблений на виконання Закону. Він, на жаль, не додав конкретності декларованим нормам, оскільки здебільшого містив положення на кшталт сприяти працевлаштуванню поверненців, вивчати зарубіжний досвід, проводити консультації тощо.

Таким чином, виконання Плану дій з лібералізації візового режиму було вагомим чинником удосконалення міграційної політики України. В процесі його реалізації доопрацьовано чинне законодавство та ухвалено нове, врегульовано правовідносини, які раніше спеціальними законами не регулювалися, зокрема, у сфері зовнішньої трудової міграції та реінтеграції мігрантів, які повертаються. Разом із тим не всі проблемні питання до кінця розв'язано, серйозної законотворчої роботи вимагає узгодження з міграційним законодавством законів, які регулюють інші сфери суспільних відносин, а також розроблення підзаконних нормативно-правових актів, що мають забезпечити механізми реалізації задекларованих норм. Окремим гострим питанням є імплементація міграційного законодавства, що, у свою чергу, інколи утруднюється нечіткістю або й відсутністю певних положень у законодавчих актах. Актуальною проблемою залишається розвиток інституцій з реалізації міграційної політики та координація їх діяльності.

Післямова

У липні 2017 р. Уряд України ухвалив Стратегію державної міграційної політики на період до 2025 р. Це сталося через місяць після того, як українці отримали можливість подорожувати територією ЄС без віз, що великою мірою було результатом визнання значних успіхів, досягнутих державою в розбудові системи управління міграціями. Новий документ замінив Концепцію державної міграційної політики України 2011 р., яку серйозно критикували фахівці і яка не відповідала ситуації у світі та в Україні, що останніми роками кардинально змінилася. Вироблення сучасних підходів до регулювання міграційних процесів було необхідне внаслідок гібридної російської агресії проти України, викликаних нею масових внутрішніх переміщень у країні, набуття чинності Угодою про асоціацію з Європейським Союзом та переорієнтації вектора міграції українців у західному напрямі, значного посилення міграційного тиску на Європу тощо.

Значне сприяння розробленню Стратегії надали Міжнародна організація з міграції, Європейський Союз, консультуючи щодо адаптації найкращих міжнародних практик до українського контексту. При розробленні документу вивчалися та були взяті до уваги новітні стратегії міграційної політики низки країн ЄС та «Східного партнерства» (Болгарії, Грузії, Фінляндії, Угорщини, Молдови, Польщі, Словаччини).

На відміну від попередніх спроб концептуального осмислення міграційної політики держави, Стратегія відзначається більш глибоким і комплексним підходом. Вона містить низку нових і прогресивних елементів, про які у попередніх політичних документах практично не йшлося. Зокрема, передбачається знизити адміністративні бар'єри для свободи пересування населення України, переглянути дозвільний характер оформлення документів для виїзду/залишення за кордоном. Висувається завдання зі сприяння реінтеграції українських мігрантів, які повертаються, розвитку співпраці з українською діаспорою та заохочення репатріації закордонних українців. Відповідно до потреб економічного та соціального розвитку держави у Стратегії передбачено залучення висококваліфікованих іноземних фахівців, створення умов для продовження періоду проживання іноземних студентів в Україні після завершення навчання.
