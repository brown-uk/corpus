Матч з львівською «Енергією» для франківців розпочався вкрай невдало. Впродовж трьох стартових хвилин м'яч двічі побував в їхніх воротах. У попередніх зустрічах «Ураган», пропустивши першим, вже не мав шансів на успіх. Цього разу для нашої команди все завершилося напрочуд вдало.

Легкість, з якою львів'яни пішли у відрив, зіграла з ними злий жарт. Гол, який ще до перерви провів у відповідь Михайло Зварич, не надто вплинув на настрій «енергетиків». Захвилювалися вони лише тоді, коли Орест Боргун на 32-й хвилині зробив рахунок нічийним.

Щоб знову вийти уперед, «Енергії» вистачило чотирьох хвилин. Здавалося, свого вона вже не впустить. Тим паче, у Рівному місцевий «Кардинал» перемагав ЛТК, а отже, перемога виводила львів'ян у лідери чемпіонату. Однак гол «ураганівського» ветерана команди Андрія Сімки перекреслив мрії «зелено-білих» про лідерство. Здолавши у попередній грі «Локомотив», вони несподівано спіткнулися на «Урагані»…

Отож, підопічні Івана Скіца зуміли розширити географію своїх успіхів. Оновлена команда вперше відібрала очки у одного з фаворитів. Крім того, «дракони» знову залишилися непереможними у гостях.

До завершення першого кола командам залишилося зіграти по одному поєдинку. Наступні матчі відбудуться 7 грудня. «Ураган» прийматиме чемпіона країни, харківський «Локомотив», який цими днями вирушив до іспанської Барселони для участі в елітному раунді футзального Кубка УЄФА.
