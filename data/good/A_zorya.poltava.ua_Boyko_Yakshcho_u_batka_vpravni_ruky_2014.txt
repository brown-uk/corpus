<id>A</id>
<author_surname>Бойко</author_surname>
<author_name>Галина</author_name>
<title>Якщо у батька вправні руки...</title>
<publ_in>Зоря Полтавщини</publ_in>
<url>http://www.zorya.poltava.ua/?p=11089</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>404</length>
<alt_orth>0</alt_orth>
<errors></errors>
<comments></comments>
<body>
У родині Михайла Олексійовича і Констанції Анатоліївни Скиб з Опішні Зіньківського району – четверо дітей: три синочки – Саша, Міша, Костя – і маленька розумничка-донечка Сонечка. Не кожна сім'я за нинішніх умов може собі таке дозволити. Констанція і Михайло змогли. Розповідають, що й значна різниця у віці не стала на заваді. Можливо, тому, що чоловік пройшов справжній армійський гарт, зумів влаштуватися в цивільному житті.
Багато довелося йому й помандрувати. У Полтавському військовому інституті зв'язку навчав курсантів водити автомобіль. Звільнившись у запас, працював водієм-далекобійником в Україні й у далекій Аргентині – ось куди закинула доля. Там зустрічався з різними людьми, усвідомив, що у них – все інше.
– Немає душевної простоти, щирості, – каже Михайло. – Їхні жінки дуже меркантильні. А коли зустрів Констанцію, відчув рідну душу.
Михайло не боїться ніякої роботи. Коли одружився, родина 8 років прожила у селі Пирогове біля Києва. Господар сім’ї влаштувався на пивзавод «Славутич». Мешкали неподалік музею народної архітектури й побуту, там захопилися мистецтвом. Місцевість, мабуть, така!
– Ми жили за сто метрів від території знаменитого музею, брали участь у багатьох мистецьких проектах, – розповідає Констанція. – Всі любимо малювати. Розмальовуємо стіни вдома, а потім, коли захочеться чогось нового, клеїмо шпалери. У нас є традиція: до кожного свята, дня народження вся родина створює стінну газету. Мої чоловіки забирали мене з Сонею з пологового будинку з яскравою газетою, яку спеціально зробили, з іграшками, повітряними кульками. Ото здивувався персонал! Я мріяла мати багато діточок, і це здійснилося.
Коли старший синок Саша підріс і потрібно було шукати школу, не роздумували – переїхали у хату батьків Михайла у славнозвісну столицю гончарства. І не пошкодували. Адже такого Колегіуму мистецтв, як в Опішні, немає більше ніде. Там виховують талановитих майстрів живопису, розпису, кераміки.
– І природа тут – просто диво. Часто з дітьми відвідуємо старе городище, де поряд – криниця і капличка. Туди приїздять багато прочан, бо вода чиста й смачна, з великим вмістом срібла, – розповідає Констанція. – Хіба щось може зрівнятися з теплими вечорами на березі Ворскли, коли діти біля багаття слухають розповіді тата про Аргентину, печуть картоплю і готують чай на травах?..
Родина Скиб багато уваги приділяє дітям, їхньому вихованню й розвитку. Батьки переконані, що родинне тепло дає значно більше синам і доньці, ніж дорогі речі та іграшки.
Нині Михайло Олексійович оволодів ремеслом теслі, уміє робити двері, вікна, «столярку» на будь-який смак. Замовлень вистачає, щоб забезпечувати сім’ю. Тож якщо батько не ледачий і має вправні руки – багатодітна родина ніколи не бідуватиме.
Його дружина раніше працювала нянею у дитсадочку, зараз – у декреті, увесь час з дітьми, сама шиє для своєї родини.
</body>