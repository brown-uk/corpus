Такого складного року, як минулий, Україна ще не знала. І тому повідомлення про успішні справи, які мали місце на тлі величезних проблем, багатьох людей приємно дивують. Звичайно, плани доводиться коригувати, деякими пунктами з них поступатися на користь першочергових завдань, але обласна влада не відкладає все «на потім» і на «після війни». Про те, як у непростих умовах працювали торік заклади освіти області, журналістам під час прес-конференції розповів директор департаменту освіти і науки, заступник голови облдержадміністрації Ігор Івасюк.

Пріоритетом діяльності освітньої галузі було визначено дошкільну освіту, хоч шкільна, позашкільна, професійна і вища освіти теж не страждали від браку уваги. В 2014-му на Вінниччині з'явилося 12 нових дитсадків, хоч у планах на рік було записано 10. Точніше, це не зовсім нові дитсадки – колись вони діяли, але багато років стояли закриті. Приміщення використовувалися не за призначенням або просто стояли пусткою, а тому вимагали капітального ремонту, реконструкції або й відбудови. Для того, щоб повернути їх громадам саме як дошкільні навчальні заклади, було витрачено 21 мільйон гривень бюджетних коштів і 15,5 мільйона – позабюджетних. Кількість місць у дитсадках зросла на 800, але черга у них в області досі не зникла. Але не в усій області – йдеться насамперед про Вінницю і Жмеринку. Цим містам до повної ліквідації черги у ДНЗ у не вистачає (у сумі) 1500 місць.

Коли мова зайшла про шкільну освіту, Ігор Івасюк зачепив одразу кілька тем. По-перше, йшлося про шкільну мережу, яка нині, на думку директора департаменту, задовольняє потреби громад. Процес оптимізації мережі був болісним, але неминучим, оскільки школа, в якій навчаються 10–15 учнів, не може дати школярам повноцінних знань, а от бюджетних грошей при цьому «з'їдає» чимало. Щоб забезпечити нормальне навчання дітей у повноцінних класах сусідніх шкіл, діє програма «Шкільний автобус». Понад 99 % дітей, яким треба добиратися до ЗОШ в інше село чи в районний центр, забезпечені відповідним транспортом. Але минулого року за кошти державного бюджету Вінниччина не отримала жодного шкільного автобуса. Тому ця програма потребуватиме особливої уваги у 2015 році, адже транспорт, який щодня їздить далеко не найкращими сільськими дорогами, досить швидко виходить з ладу і потребує ремонту, а потім і заміни.

Зачепили журналісти і тему підручників. Нагадаємо, профільне міністерство ухвалило рішення, за яким безкоштовними підручниками будуть забезпечені діти тільки пільгових категорій, а решті доведеться їх купувати. Щоправда, повідомив Ігор Івасюк, цього року Вінниччина ще не відчує проблеми, оскільки школи забезпечені підручниками на 105%. От коли ці підручники відслужать своє і настане час для нових, батькам школярів доведеться бути готовим до нових витрат.

У школах області буде збережено безкоштовне харчування для молодших школярів, хоч це у нинішній ситуації вважається необов'язковим. Голова облдержадміністрації Анатолій Олійник звернувся до керівників усіх районів і міст із закликом не позбавляти дітей такої можливості, і ніхто з місцевих керівників не відмовився. Вагомий внесок у цю справу роблять і пришкільні ділянки.

Ще одна, переважно «шкільна», тема: переведення котелень на альтернативні види палива. За минулий рік нові котли з'явилися в 75 закладах, ще 77 – у черзі на найближче майбутнє. На заміну котлів витрачено 19 мільйонів гривень. У деяких закладах вони окупляться вже за нинішній опалювальний сезон. А потім економитимуться і кошти, і газ із постачанням якого є чималі проблеми. Щоб візуалізувати економію, Ігор Івасюк повідомив: за місяць в області зекономлено газу стільки, що його вистачило на подачу гарячої води у Вінниці (теж на місяць).

Окремої уваги заслуговує тема вищої освіти, адже міністр повідомив: кількість університетів значно зменшиться, а ті, що залишаться, отримають автономію. Навряд чи щось загрожує потужним навчальним закладам рівня медичного чи технічного університету, а от деякі недержавні виші, які не мають ні свого майна, ні належних кадрів, очевидно, існувати перестануть. Упередження до приватної освіти в цьому шукати не варто, адже є заклади, які дають студентам нормальні знання і навички. Пакувати речі доведеться тим, хто займається виключно заробітчанством, а про якість наданих освітніх послуг навіть не думає.

Коли зайшла мова про вищу освіту, говорили, звісно, і про Донецький національний університет, який евакуювався до Вінниці і поступово приживається у нашому місті. Переїзд ДонНУ до Вінниці дещо загострив житлову проблему студентів, оскільки кільком вінницьким навчальним закладам довелося ділитися місцями в гуртожитках зі студентами і викладачами з Донецька, але ситуація не катастрофічна.
