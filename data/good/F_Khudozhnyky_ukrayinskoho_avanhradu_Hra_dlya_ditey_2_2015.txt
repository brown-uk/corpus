Микола Касперович (1885-1938)

Народився на хуторі Лапин Ріг Козелецького району Чернігівської області. Навчався у Москві, Кракові, Парижі, де познайомився з Михайлом Бойчуком. В 1911 році, повернувшись до Львова, працював у Національному музеї над реставрацією ікон. Вже у Києві почав працювати як художник-реставратор. Виконував реставраційні роботи в Харківському художньо-історичному музеї (1928), Київських музеях Російського та Західного і Східного мистецтва (1935-1937). Також митець відновлював врубелівський іконостас Кирилівської церкви в Києві (1935).

Борис Косарьов (1897-1994)

Народився у Харкові. У 1911-1915 роках навчався в Харківських художньо-ремісничих майстернях, протягом 1915-1918 років — в Харківському художньому університеті. 1915 року починає працювати в театрі як помічник декоратора, а з 1916-го самостійно оформлює вистави. До Жовтневого перевороту розписував церкви. Починаючи з 1918 року працював у театрах Одеси та Харкова. Оформив збірки віршів В. Маяковського, Б. Пастернака, В. Хлебнікова. З 1927 року був учасником республіканських і міжнародних виставок. Співпрацював із такими художниками, як Василь Єрмилов, Анатолій Петрицький, Олександр Хвостенко-Хвостов. Свої найкращі роботи створив у співдружності з учнем Леся Курбаса — режисером В. Васильком. Один з найбільш самобутніх представників українського авангарду.

Федір Кричевський (1879-1947)

Народився у Лебедині (нині Сумська область). Здобував художню освіту в Московському училищі живопису, скульптури і архітектури, з якого випустився у 1901 році. У 1910 закінчив Петербурзьку академію мистецтв, після чого здійснив річну подорож Східною Європою, під час якої також навчався у Відні в Ґустава Клімта, вплив якого помітний як в філософії, так і в технічній манері Кричевського. З 1913 року Кричевський працював у Києві: викладав у художньому училищі (1913-1917), Українській академії мистецтв (1918-1922, був її першим ректором), у Київському художньому інституті (1924-1932, 1934-1941). Монументальний триптих Кричевського «Життя» є найяскравішим зразком українського модернізму з елементами ар нуво та українського релігійного живопису (площинність, локальні фарби, порожнє тло).

Казимир Малевич (1878-1935)

Народився у Києві. Малювати вчився у Миколи Пимоненка, в Київській мистецькій школі (1895-1897). У 1904 році переїхав до Москви. Вдосконалював майстерність в училищі живопису, скульптури й архітектури (1904-1905) та в студії Ф. Рерберга (1905-1910). Викладав у Київському художньому інституті. У картинах першого періоду творчості намагався поєднати принципи кубізму, футуризму і експресіонізму. 1915 року започаткував новий модерністський напрям у мистецтві — супрематизм. Малевич вважав, що мистецтво вже давно відійшло від потреби простого відображення природи та копіювання її звичайних форм.

Іван Падалка (1894-1937)

Народився у селі Жорнокльови Черкаської області. Навчався у художньо-промисловій школі ім. Миколи Гоголя в Миргороді, Київському художньому училищі та Українській державній академії мистецтв у майстерні монументального живопису Михайла Бойчука. Художник виконав замовлення Державного видавництва України на збірку «Казки» й разом із Тимофієм Бойчуком ілюстрував дитячу збірку «Барвінок». Після цього він потрапив до бригади малярів, які розписували стіни Луцьких військових казарм у Києві. Його ілюстрації можна було знайти в багатьох дитячих книжках. Основні теми робіт Падалки — природа та селянство. Його стиль не вміщувався у поняття «соцреалізм» (нав'язаний єдиний стиль мистецтва, що прославляв радянську владу та соціалізм). Викладав у Миргородському художньо-керамічному технікумі, був професором Київського художнього інституту.

Віктор Пальмов (1888-1929)

Народився в Самарі (Росія). 1914 року закінчив Московське училище живопису, скульптури та архітектури. У 1925 році художник, разом з Давидом Бурлюком, Василем Єрмиловим, Олександром Богомазовим, вступає до Асоціації революційного мистецтва України (АРМУ). У 1927 році він, спільно з Марком Епштейном і Анатолієм Петрицьким, створює Український союз художників. Засновник європоцентричного ОСМУ (Об'єднання сучасних митців України). У 1925-1929 роках професор Київського художнього інституту.
