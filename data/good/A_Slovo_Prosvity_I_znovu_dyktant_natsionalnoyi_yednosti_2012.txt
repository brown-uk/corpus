9 листопада, у День української писемності й мови, з 13.10 до 15.00 на Українському радіо традиційно відбудеться Всеукраїнський диктант національної єдності.

Цю унікальну акцію Національна радіокомпанія України започаткувала ще 2000 року. Відтоді щороку 9 листопада українці — від великого до малого — можуть узяти участь у написанні радіодиктанту та з'ясувати, наскільки добре знають рідну мову, а ще — продемонструвати солідарність з усіма, хто любить і шанує рідне слово, хто хоче, щоб українці спілкувалися українською мовою і зберегли її для нащадків.

Радіодиктанти рідної мови існують у багатьох країнах світу, зокрема у Польщі, Китаї, Франції.

Щороку Національна радіокомпанія отримує понад 15 тисяч листів із радіодиктантом. Кількість учасників Диктанту національної єдності постійно зростає, а географія — поширюється. Листи надсилають не лише слухачі з усіх областей України, а й із-за кордону: Росії, Білорусі, Молдови, Німеччини, Бельгії та інших країн. Це люди різного віку й різних професій: школярі і студенти, військові і робітники, пенсіонери і домогосподарки. Вік деяких учасників сягає 90 років.

Цьогорічний диктант проведе доцент Київського університету ім. Б. Грінченка, автор шкільних підручників з української мови та літератури Олександр Авраменко.

Традиційно диктант складається зі 100—120 слів. Тих, хто напише його без помилок, відзначать призами. Це — грошові премії, книги, компакт-диски з унікальними записами Українського радіо.

Важлива умова — перевірятимуться лише диктанти, надіслані 9 і 10 листопада. Дату відправлення визначатимуть за штемпелем на конверті. Адреса Українського радіо: Київ—1, Хрещатик, 26. Індекс — 01001.

Написання радіодиктанту супроводжуватиметься двогодинним прямоефірним марафоном, під час якого ведучі Аліна Акуленко та Роман Коляда розповідатимуть про історію акції, цьогорічних спонсорів, призи, а також разом із гостями студії міркуватимуть про те, що таке радіодиктант — перевірка грамотності чи національна позиція?

Цього дня у прес-центрі НРКУ диктант писатимуть спеціально запрошені політичні й громадські діячі, письменники, художники, актори, театральні та кінорежисери — усі, кому небайдужа рідна мова!

Традиційно висвітлювати процес написання диктанту охоче зголошуються провідні телеканали, оскільки це справді цікаво, весело, натхненно й піднесено! Разом із VIP-ами за ручки мимоволі беруться й журналісти, які прийшли про це розповідати! Хтось пише за столом, а хтось — на колінах, але не писати — неможливо!

Переможці акції визначаються по тому, як отримано останній лист (2011 року таких листів було понад 17 тисяч). Урочиста церемонія оголошення імен переможців традиційно відбувається на початку грудня (дата визначається по тому, як перевірено диктанти), цього ж дня до Прес-центру НРКУ ми запрошуємо переможців із Києва та Київської області, які отримують свої нагороди безпосередньо з рук спонсорів. Усі інші призи розсилаються поштою.

Цього разу радіодиктант матиме додаткове завдання. Воно не буде обов'язковим і не впливатиме на оцінку за грамотність. Ми запропонуємо охочим висловити своє ставлення до змісту написаного — коротко, одним рядком. Найцікавіші думки учасників диктанту прозвучать у наших програмах, будуть розміщені на сайті Українського радіо. Додаткове завдання, пов'язане з текстом диктанту, прозвучить відразу по його закінченні. За нього призи — мобільні телефони.

Спонсорам (традиційно до участі запрошуються провідні українські видавництва) надається інформація про переможців (вік, стать, регіон тощо) й вони самі визначають, які саме і в якій кількості призи надати.

Серед цьогорічних спонсорів — видавництва «Грані-Т» та «А- БА-БА-ГА-ЛА-МА-ГА», Фонд «Україна» Л. Кучми, Всеукраїнське товариство «Просвіта», Державне науково-виробниче підприємство «Картографія» та Ліга українських меценатів. Книжки, диски, грошові премії — хто чим багатий, але ми усьому раді. Бо радіодиктант пишеться не в ім'я грамотності і не за призи! У такий спосіб ми єднаємося навколо мови! Недаремно ж акція називається «Радіодиктант національної єдності»!

Приєднуйтеся!
