<id>A</id>
<author_surname></author_surname>
<author_name></author_name>
<title>Ковельчанка Тетяна Коб виборола Кубок України з боксу</title>
<publ_in>Про Ковель</publ_in>
<url>http://www.prokovel.com/kovel_2015/231-kovelchanka_tetyana_kob_viborola_kubok_ukraini_z_boksu.html</url> 
<publ_part></publ_part>
<publ_place></publ_place>
<publisher></publisher>
<year>2015</year> 
<pages></pages> 
<length>178</length>
<alt_orth>0</alt_orth>
<errors>кращих – найкращих</errors>
<comments></comments>
<body> 
У Чернівцях завершилися змагання Кубка України з боксу серед жінок і чемпіонат країни серед молоді. П’ятиденний марафон жіночого боксу зібрав у ФОК «Олімпія» двісті кращих спортсменок України у трьох вікових категоріях: юніорки, молодь та дорослі.
Вихованки заслуженого тренера України Віктора Рогатіна показали видовищні та напружені поєдинки. У ваговій категорії до 51 кг золоту нагороду виборола ковельчанка – заслужений майстер спорту України Тетяна Коб. Срібна медаль у ваговій категорії до 75 кг дісталась майстру спорту України Олександрі Федіс (минулого року вона була володаркою Кубка України у своїй ваговій категорії), – повідомили у Ковельському міськвиконкомі.
Тетяна Коб у фіналі зустрілась з киянкою Сніжаною Холодковою. Титулована ковельська спортсменка, призерка чемпіонатів Європи та світу, підтвердила свій високий рівень підготовки. Тож судді віддали перевагу Тетяні. Нагадаємо, що вона є чемпіонкою Європи 2009 року, призеркою чемпіонату світу 2010 року, семиразовою чемпіонкою України та восьмиразовою володаркою Кубка України. Тож цьогорічна її перемога принесла черговий трофей.
Усього впродовж п’яти днів змагань відбулося 122 поєдинки. У загальнокомандному заліку перемогу здобула команда киян (7 перемог), на другій сходинці – Волинська та Харківська область (по 5), а на третій – Чернігівська область (4).
</body>
