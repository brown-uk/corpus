2.4. Організація роботи учнів на уроці та врахування індивідуальних особливостей в розмаїтому учнівському колективі

Роль учителя в організації навчального процесу.

Учителі, для яких диференційоване викладання стало звичним елементом повсякденної професійної діяльності, певно погодяться з тим, що їхня роль на уроці значно відрізняється від ролі педагога, схильного до більш традиційних методик. Практика диференційованого викладання спонукає вчителів поступово змінювати пріоритети у своїй роботі. Вони перестають вважати себе «хранителями знань», які в усталеному порядку передають їх іншим, і, натомість, вбачають своє призначення в тому, аби організовувати можливості для навчання. Не забуваючи про важливість навчального матеріалу/змісту, ці вчителі не зосереджуються на «заучуванні відповідей на всі запитання», а, передусім, уважно вивчають своїх учнів. Потім вони створюють різноманітні умови для навчання, які, з одного боку, пробуджують інтерес дітей, а з другого – ведуть до усвідомлення та засвоєння теми. Отже, пріоритетним завданням вчителя стає побудова уроку, на якому всі учні класу можуть ефективно працювати й відкривати для себе нове.

Учителі, які практикують диференційоване викладання, виступають в ролі коуча або наставника. Вони передають учням певну частку відповідальності за власне навчання, яку діти здатні прийняти, й поступово допомагають її розширювати. З досвідом, такі педагоги вдосконалюють свою спроможність:
(1) оцінювати рівень підготовленості учнів за допомогою різних засобів;
(2) помічати й інтерпретувати індивідуальні особливості та, послуговуючись цими спостереженнями, визначати їхні інтереси й уподобання в навчанні;
(3) створювати різноманітні умови для здобуття учнями нової інформації та ідей;
(4) організовувати різні види діяльності, що дають змогу досліджувати ці ідеї та переводити їх у площину власних понять;
(5) забезпечувати учням різні способи вираження й розширення їхнього розуміння.

У навчальному процесі «повне охоплення змісту програми» відходить на другий план, і першочергового значення набуває інша мета – осмислення важливих ідей. Більшість із нас під час педагогічної підготовки не знайомили з таким поглядом на викладання, тож ми продовжуємо навчатися зараз. Напевно, нам не вдасться раптово трансформувати власне уявлення про себе у своїй професії, але ми можемо змінюватися з часом і з набуттям досвіду.

Краща практика − урахування індивідуальних особливостей учнів.

Диференційований підхід допомагає вчителю зрозуміти, що урок – це місце і час, в яких педагоги щораз намагаються втілювати передові уявлення про навчання й викладання. Ми маємо пам'ятати, що до категорії «передові/найкращі» можна віднести лише ті практики, які «працюють» на благо кожного окремого учня.

Наприклад, більшість учителів знає, що урок, який пробуджує інтерес в учнів, має багато переваг. Диференційоване викладання підтверджує цей принцип. Водночас, слід пам'ятати: те, що мотивує одного учня, може завести в глухий кут, набридати чи дратувати інших. У диференційованому підході не передбачається, що вчитель повсякчас має давати кожному те, чого від нього очікують. Але педагог має постійно створювати для учнів достатньо широкий діапазон шляхів навчання, щоб переважна їх кількість загалом опановувала нові знання й навички в оптимальний для себе спосіб.

Рон Брандт (1998) пропонує свою концепцію ефективного навчання (англ. powerful learning) і наводить низку її характеристик. Нижче, у табл. 3.1 висвітлено кілька принципів кращого досвіду з відповідними висновками, які ще раз вказують на те, що в основі майстерності вчителя завжди лежить диференційований підхід. Проведені в ній паралелі між кращою практикою викладання і диференційованим викладанням дають змогу скласти ширше уявлення про роль педагога, який практикує цей підхід.
