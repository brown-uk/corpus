<id>A</id>
<author_surname>Скобельський</author_surname>
<author_name>Віталій</author_name>
<title>Чи «той» Петро брав участь у Полтавській битві?</title>
<publ_in>Полтавський вісник</publ_in>
<url></url>
<publ_part>26</publ_part>
<publ_place>Полтава</publ_place>
<publisher></publisher>
<year>2012</year>
<pages>7</pages>
<length>425</length>
<alt_orth>0</alt_orth>
<errors>підтасовку – підтасування; підзабудуть – призабудуть</errors>
<comments></comments>
<body>Отже, 26-річний Петро їхав «за бугор» з Великим посольством (дипмісію, як сказали б тепер, він очолював інкогніто) спершу на кілька тижнів, однак застряв там більш як на… півтора року. Чому? Вважається, що вирішив повчитися у тих же голландців… Противники ж офіційної версії стверджують: лише тривале «відрядження» могло згладити «підтасовку». Принаймні через півтора року і на батьківщині дещо підзабудуть, який вигляд мав «оригінал». Царських посвідчень з фотографією, як тепер у президентів, у царів з відомих на те причин тоді не водилося. Дивує й той факт, що з півсотні «дипломатів», які рушили з Петром до Європи, повернувся з ним назад один лише Меншиков. Щодо останнього, то хтось же мав підтвердити, що це і є «<foreign>мін герц</foreign>»!.. А якщо брати за основу «єзуїтську» версію, то іншого виходу в майбутнього фельдмаршала й не було: або ти кажеш «так», або опиняєшся там, де й справжній Петро Романов. 
Проте найбільші дива починаються, коли так званий Петро Перший повертається до Москви. До речі, геніальний Леонід Гайдай саме цю історію дуже вдало «зашифрував» у своєму фільмі «Іван Васильович змінює професію», хоча тут варто подякувати й Михайлу Булгакову, за твором якого поставлено фільм. Ідеться нібито про Івана Грозного, але насправді мова про петровські часи. Хто добре знає історію, той зрозуміє, що й до чого у фразі: «<foreign>Стрельцы взбунтовались! Говорят, царь – не настоящий</foreign>!». До того ж Гайдай невипадково «вкидає» в сюжет Жоржа Милославського, почувши прізвище якого, царський радник починає хреститися: «<foreign>Так повесили же тебя на собственных воротах третьего дня по приказу царя</foreign>!». Насправді боярин Іван Милославський, якого Петро вважав одним зі своїх найлютіших ворогів, «устиг» померти власною смертю, допоки Петро ще не одержав усієї повноти влади. Однак новоявлений цар і на тім світі не залишив «<foreign>Ваньку-разбойника</foreign>» у спокої: він наказав вирити його з могили, а коли страчували стрільців, то голови їм рубали прямо над труною того самого Милославського – так, аби кров лилася на його прах. 
До речі, і кумедний епізод з перевдяганням кербуда Бунші в царя теж «з тієї ж опери». Пам’ятаєте, царська «шапка» була йому явно великувата та й інше «<foreign>облаченіє</foreign>» виглядало з чужого плеча. Справді, Петро Олексійович Романов і людина, яка повернулася згодом до Росії під його іменем, відрізнялися не лише зовні, але й статурою. Можна закинути, що Петро міг за ці півтора року підрости, погладшати чи схуднути, але ж чоловіки ростуть до 25 років, а голова – лише до 24-х. Царський одяг же новоявленому Петру вочевидь не підходив, а корона, кажуть, була досить завеликою, тому він жодного (!!!) разу «царських шмоток» не зодягав. І взагалі оголосив себе імператором, що передбачало і зовсім інший «дрес-код». 
Ну, от, власне, із цих мотивів стрільці й забунтували.
</body>
