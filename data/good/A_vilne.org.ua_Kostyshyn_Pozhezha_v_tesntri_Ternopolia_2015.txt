<id>A</id>
<author_surname>Костишин</author_surname>
<author_name>Лілія</author_name>
<title>Пожежа в центрі Тернополя: хто винен?</title>
<publ_in>Вільне життя</publ_in>
<url>http://vilne.org.ua/2015/08/%D0%BF%D0%BE%D0%B6%D0%B5%D0%B6%D0%B0-%D0%B2-%D1%86%D0%B5%D0%BD%D1%82%D1%80%D1%96-%D1%82%D0%B5%D1%80%D0%BD%D0%BE%D0%BF%D0%BE%D0%BB%D1%8F-%D1%85%D1%82%D0%BE-%D0%B2%D0%B8%D0%BD%D0%B5%D0%BD/</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>365</length>
<alt_orth>0</alt_orth>
<errors>торгівельна - торговельна</errors>
<comments></comments>
<body>
У вівторок, 4 серпня, о 22 годині 44 хвилини тернопільські надзвичайники отримали повідомлення про пожежу в центрі міста, на вул. Сагайдачного, 1. Перший пожежний підрозділ прибув на місце події о 22.50 і викликав додаткові сили. До моменту локалізації пожежі о 1 годині 55 хвилин із нею боролися 12 одиниць спеціальної та основної техніки і близько 80 осіб особового складу. З квартир евакуювали майже 50 осіб, понад 10 із яких — діти. Точний час ліквідації пожежі — 3 година 04 хвилини, тобто з моменту локалізації до ліквідації минула 1 година 9 хв.
Головне, що ніхто під час пожежі не постраждав. Людей вивели на вулицю, запропонували переселитися в готель, однак усі вони відмовилися. Декотрі ночували в родичів, а решта, коли вогонь погасили, повернулися до своїх затоплених квартир. Увесь час біля будинку чергувала «швидка». Дехто з мешканців звертався до медиків із проханням поміряти тиск.
За словами начальника міського відділу управління державної служби України з надзвичайних ситуацій Віталія Поворозника, пожежа захопила 750 квадратних метрів площі. Адміністративно-торгівельна будівля пошкоджена на 40-50%, одначе розповсюдження вогню на житлові будинки пожежники не допустили.
Встановити прямі й побічні збитки внаслідок пожежі повинні четверо власників вигорілих поверхів, створивши своїми наказами комісії. А спеціально створена комісія міськради з'ясує причини займання протягом десяти днів.
Проте мешканці будинку стверджують, що знають причину. Адже неодноразово зверталися до міліції та міської ради зі скаргами на діяльність піцерії, розміщеної на першому поверсі. Розповідали, що там готують піцу на відкритому вогні. Проте заступник міського голови Владислав Стемковський запевнив: перевірка вхідної документації міської ради скарг на діяльність піцерії не виявила.
— Коли почалася пожежа, ми відразу вибігли з дому, — розповідає мешканка квартири №7, що на Сагайдачного, 1, Тетяна Поцалуйко. — Трирічна дитина налякалася. Ми до третьої ночі сиділи на лавочці, а потім поїхали до батьків. Квартиру затопило, мокрі меблі, здувся ламінат.
— Ми можемо стверджувати, що пожежа почалася внизу, — каже Ярослава П'яла, директор телерадіокомпанії «Тернопіль», яка розміщувалася тут на третьому і четвертому поверхах. — Бо коли пожежні приїхали, то сказали, що з димоходів летять іскри. А наша чергова побачила дим з-під підлоги третього поверху. І з піцерії до пожежників вибігли хлопці й кричали: «Ми горимо!» Це сусіди чули. І бачили, що спершу гасили вогонь на першому поверсі. А задимлення мій сусід відчув у коридорі ще о пів на десяту.
</body>