<id>A</id>
<author_surname></author_surname>
<author_name></author_name>
<title>На Донеччину їдуть українські зірки кіно та літератури</title>
<publ_in>Вісті Донбасу</publ_in>
<url>http://www.vesti.dn.ua/na-donechchinu-yidut-ukrayins-ki-zirki-kino-ta-literaturi/</url>
<publ_part></publ_part>
<publ_place>Краматорськ</publ_place>
<publisher></publisher>
<year>2017</year>
<pages></pages>
<length>194</length>
<alt_orth>0</alt_orth>
<errors>Сєверодонецьку - Сіверськодонецьк</errors>
<comments></comments>
<body><b>З лютого в шести містах Сходу України розпочинається реалізація культурно-освітнього проекту «Жива бібліотека».
На візит відомих українських письменників, літераторів і режисерів очікують у Краматорську, Слов’янську та Дружківці Донецької області, а також Сєверодонецьку, Лисичанську, Рубіжному Луганської області.</b>
Упродовж двох місяців проекту творчі зустрічі з жителями Донеччини проведуть 40 діячів мистецтв з усієї України. Серед них — українські письменники Сергій Гридін, Сашко Лірник, Іван Андрусяк, Володимир Вакуленко, Сергій Пантюк, режисери Юрій Мисак, Юрій Ґудзик та багато інших.
Організатори проекту «Жива бібліотека» хочуть розвіяти міфи та стереотипи, що могли скластися у представників інших регіонів щодо Сходу України. Формат спілкування передбачає, що зірки кіно та літератури стануть живими книгами в бібліотеці. Під час тематичних вечорів вони зможуть поспілкуватися з відвідувачами, прочитати їм уривки зі своїх творів, обмінятися думками на злободенні теми.
Ініціатором проекту виступив керівник фонду <foreign>«Libera Liberati»</foreign> Максим Потапчук та його однодумці.
«Цей проект став 25-м упродовж діяльності нашого фонду, починаючи з 2014 року. Що було до війни, до уваги не беремо, — зазначає Максим Потапчук. — Ми розуміємо, що в Донецьку область необхідно привозити діячів культури, щоб вони якомога більше спілкувалися з дітьми та дорослими. Ми маємо разом долати культурну прірву, що утворювалася в цьому регіоні впродовж попередніх років».
</body>


