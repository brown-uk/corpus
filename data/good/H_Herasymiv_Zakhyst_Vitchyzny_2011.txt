<id>H</id>
<author_surname_1>Герасимів</author_surname_1>
<author_name_1>Ігор</author_name_1>
<author_surname_2>Пашко</author_surname_2>
<author_name_2>Костянтин</author_name_2>
<author_surname_3>Фука</author_surname_3>
<author_name_3>Микола</author_name_3>
<author_surname_4>Щирба</author_surname_4>
<author_name_4>Юрій</author_name_4>
<title>Захист Вітчизни</title>
<publ_in></publ_in>
<url></url>
<publ_part></publ_part>
<publ_place>Тернопіль</publ_place>
<publisher>Астон</publisher>
<year>2011</year>
<pages>29-30</pages>
<length>592</length>
<alt_orth>0</alt_orth>
<errors></errors>
<comments></comments>
<body>
<b>Переможні битви війська Богдана Хмельницького у національно-визвольній боротьбі українського народу в XVII ст.</b> Визвольну війну українського народу проти панування Польщі в XVII ст. очолив гетьман <i>Богдан Хмельницький</i>.
У квітні 1648 р. Б. Хмельницький вийшов із Січі назустріч польським військам, що намагалися придушити повстання в Подніпров’ї. 19 квітня - 6 травня в урочищі <b>Жовті Води</b> 8 тис. козаків і 20 тис. татар і ногайців розбили поляків.
16 травня 1648 р. у заболоченому урочищі <b>Горохова Діброва</b> під Корсунем польське військо, яке рухалося табором, натрапило на засідку. Одночасною атакою головних сил Б. Хмельницького і загону М. Кривоноса було розгромлене, а коронні гетьмани М. Потоцький та М. Калиновський опинились у полоні.
У вересні 1648 р. біля містечка <b>Пилявці</b> на Поділлі військо Б. Хмельницького знову завдало полякам нищівної поразки, унаслідок якої польське військо, покидавши та залишивши зброю, відступило.
26 вересня цього ж року повстанці підійшли до Львова й оволоділи горою <b>Високий Замок</b>, а в жовтні почали облогу польської фортеці Замостя. Однак багатомісячний успішний похід військ Б. Хмельницького був припинений. Холодна осінь, нестача провіанту й епідемія чуми не сприяли подальшому розвитку бойових дій. Знявши облогу Замостя, залишивши на Волині й Поділлі кілька козацьких загонів, він з військом відійшов на Подніпров’я.
<i>Унаслідок перемоги під Пилявцями й походу української армії на Львів та Замостя майже всі українські землі було визволено від польського панування.</i>
Під <b>Збаражем</b> та <b>Зборовом</b> на Тернопільщині відбулися головні воєнні події весни - літа 1649 р. Польське військо на чолі з королем сконцентрувало свої сили біля фортеці Збараж. Війська Хмельницького і кримських татар почали облогу Збаража, який обороняв польський загін, що очікував прибуття головних сил. Хмельницький, розгадавши наміри поляків, напав на королівську армію під Зборовом і оточив її. Польські вояки почали масово тікати, а ті, що залишилися, були в безнадійному становищі. Б. Хмельницький міг остаточно добити супротивника, але кримський хан Іслам-Гірей III порушив попередню домовленість і перейшов на бік короля, що примусило Хмельницького укласти з Польщею мирний Зборівський договір.
У травні 1652 р. був оточений і знищений польський табір біля гори <b>Батіг</b> на Брацлавщині на лівому березі Південного Бугу. Перемога козацького війська під Батогом була відплатою за поразку під Берестечком.
Наступні півтора року польсько-українська війна тривала з перемінним успіхом, а восени 1653 р. польське військо знову було розбите під містечком <b>Жванець</b> між річками Жванчик та Дністер на Поділлі.
Навесні 1655 р. Б. Хмельницький вирушив із військом через Поділля на Галичину, щоб визволити від польського панування західноукраїнські землі та об’єднати Україну в її етнічних кордонах. 19 вересня 1655 р. українська армія вщент розбила польське військо під <b>Городком</b>, що за 25 км від Львова. Унаслідок перемоги було визволено значну частину Західної України.
<b>Військова діяльність українського народу під час Першої світової війни.</b> Перша світова війна розпочалася 1 серпня 1914 р. як протистояння двох військово-політичних блоків європейських держав — Антанти (Англія, Франція, Росія) і Троїстого союзу (Німеччина, Австро-Угорщина, Італія). У стратегічних планах противників чільне місце відводилося завоюванню українських земель, які з початком війни перетворилися на театр жорстоких боїв.
Українці змушені були воювати на боці російської (3,5 млн) та австрійської (250 тис.) армій за чужі інтереси і вести братовбивчу війну.
У 1914 р. був сформований легіон <b>Українських січових стрільців</b> (УСС), запис до якого проводився на добровільних засадах. Основну масу становили молоді вихованці воєнізованих українських організацій: спортивно-громадської (<i>«Сокіл»</i>), пожежної (<i>«Січ»</i>), учнівсько-шкільної (<i>«Пласт»</i>).
До Стрия, що на Львівщині, де формувався легіон, прибуло понад 10 тис. добровольців. Проте дозвіл на легіон УСС було дано у складі лише 2,5 тис. осіб, адже австрійське командування хотіло бачити українців мобілізованими до імперської армії, де б вони «розчинилися» у масі солдатів інших національностей. Військову присягу приймали двічі: перший раз — загальну для всього австрійського війська, а вдруге — «свою», національно-патріотичну на вірність Україні.
</body>