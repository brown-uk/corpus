У сучасному законодавстві докладно висвітлюються відомості, які мають подаватися у страховому свідоцтві (полісі), а саме:
1) назва документа;
2) назва та адреса страховика;
3) прізвище, ім'я, по батькові або назва страхувальника та застрахованої особи, їхні адреси та дати народження;
4) прізвище, ім'я, по батькові, дата народження або назва вигодонабувача та його адреса;
5) зазначення об'єкта страхування;
6) розмір страхової суми за договором страхування, відмінним від договору страхування життя;
7) розмір страхової суми та (або) розміри страхових виплат за договором страхування життя;
8) перелік страхових випадків;
9) розміри страхових внесків (платежів, премій) і строки їх сплати;
10) страховий тариф (страховий тариф не визначається для страхових випадків, для яких не встановлюється страхова сума);
11) строк дії договору;
12) порядок зміни і припинення дії договору;
13) умови здійснення страхової виплати;
14) причини відмови в страховій виплаті;
15) права та обов'язки сторін і відповідальність за невиконання або неналежне виконання умов договору;
16) інші умови за згодою сторін;
17) підписи сторін.

Страхувальник має право укласти зі страховиком договір на користь третьої особи, якій страховик зобов'язаний здійснити страхову виплату в разі досягнення нею певного віку або настання іншого страхового випадку.

Страхувальник має право під час укладання договору страхування призначити фізичну або юридичну особу для отримання страхової виплати (вигодонабувача), а також замінювати її до настання страхового випадку, якщо інше не встановлено договором страхування. Вигодонабувач – фізична або юридична особа, що визначена в договорі страхування як одержувач страхового відшкодування у випадку настання страхової події.

Договір страхування належить до реальних договорів. Ця обставина пояснюється тим, що він набуде чинності з моменту внесення страхувальником першого страхового платежу, якщо інше не встановлено договором. За безготівкової форми розрахунку договір набуває чинності з початку доби (нуля годин), у яку страховий платіж (або перша його частина) надійшов на рахунок компанії. За розрахунку готівкою – з нуля годин доби, у яку сплачено страховий платіж (або його першу частину). Під час відновлення договору до закінчення строку попереднього договору – з моменту закінчення його дії.

5.4. Обов'язки суб'єктів страхових відносин

Важливим елементом страхових правовідносин є страховий випадок – подія, передбачена договором страхування або законом, з настанням якої виникає зобов'язання страховика зробити страхову виплату страхувальникові або застрахованій особі, на користь якої укладено договір страхування. Проте щодо конкретних видів і договорів страхування страховий випадок становить собою сукупність визначених умов та зобов'язань, наявність яких і породжує суб'єктивні права та обов'язки сторін страхового зобов'язання. До елементів або умов, які мають входити до змісту страхового випадку, належить шкідливість випадку, на який здійснюється майнове страхування. Конкретний перелік таких подій передбачається правилами страхування.

Страхове зобов'язання – це правовідносини, згідно з якими одна сторона (страхувальник) зобов'язується сплатити встановлений законом або договором страховий внесок (страхову премію), а інша сторона (страховик) зобов'язується в разі настання передбачуваної договором страхування події (страхового випадку) при майновому страхуванні і страхуванні відповідальності, відшкодувати страхувальникові або іншій особі, на користь якої укладено договір страхування, завдані збитки в межах обумовленої страхової суми, а в разі особистого страхування – виплатити відповідну грошову (страхову) суму.

Загальний перелік обов'язків страховика і страхувальника викладено у статті 20 Закону «Про страхування».

Згідно з чинним законодавством України страховик зобов'язаний:
1)	ознайомити страхувальника з умовами та правилами страхування;
2)	упродовж двох робочих днів, як тільки стане відомо про настання страхового випадку, вжити заходів щодо оформлення всіх необхідних документів для своєчасного здійснення страхової виплати або страхового відшкодування страхувальникові;
3)	при настанні страхового випадку здійснити страхову виплату або виплату страхового відшкодування в передбачений договором термін. Страховик несе майнову відповідальність за несвоєчасне здійснення виплати страхової суми (страхового відшкодування) шляхом сплати страхувальникові неустойки (штрафу, пені), розмір якої визначається умовами договору страхування або законом;
4) відшкодувати витрати, яких зазнав страхувальник при настанні страхового випадку щодо запобігання або зменшення збитків, якщо це передбачено умовами договору;
5) переукласти договір страхування за заявою страхувальника у випадку здійснення ним заходів, що зменшили страховий ризик, або при збільшенні вартості майна;
6) не розголошувати відомостей про страхувальника та його майнове становище, крім випадків, передбачених законодавством України;
7) надавати відповідним підрозділам Міністерства внутрішніх справ України, що гарантують безпеку дорожнього руху, інформацію про укладання договорів обов'язкового страхування цивільно-правової відповідальності власників наземних транспортних засобів, що підлягають обов'язковому технічному контролю.

Умовами договору страхування можуть бути передбачені також інші обов'язки страховика.

Законодавство визначає такі обов'язки страхувальника:
1) своєчасно вносити страхові платежі;
2) при укладанні договору страхування надати страховикові інформацію про всі відомі йому обставини, що мають суттєве значення для оцінювання страхового ризику, і надалі інформувати його про будь-яку зміну страхового ризику;
3) повідомити страховика про інші чинні договори страхування щодо цього предмета договору;
4) вживати заходів щодо запобігання та зменшення збитків, завданих внаслідок настання страхового випадку;
5) повідомити страховика про настання страхового випадку в термін, передбачений умовами страхування.

Умовами договору страхування можуть бути передбачені також інші обов'язки страхувальника.

Таким чином, законодавство визначає основний обов'язок страховика – здійснити страхові виплати у разі настання страхового випадку, а страхувальника – своєчасно вносити страхову премію. Важливим також є обов'язок страхувальника вживати заходів, щоб запобігти або зменшити збитки застрахованого майна в разі настання страхового випадку та повідомити про це страховика в строки, які встановлено договором страхування.

Основним правом страхувальника є право на отримання обумовлених договором страхування грошових сум.

Законодавством врегульовано питання про можливості зміни страхувальника в договорі страхування (статті 22, 23, 24 Закону України «Про страхування»). У разі смерті страхувальника, який уклав договір майнового страхування, його права та обов'язки переходять до осіб, які отримали це майно в спадщину. Страховик або будь-хто зі спадкоємців має право ініціювати переукладення договору страхування. В інших випадках права та обов'язки страхувальника можуть перейти до іншого громадянина чи юридичної особи лише за згодою страховика, якщо інше не передбачено договором страхування.

Принцип заміни страхувальника передбачається і в договорах особистого страхування. У разі смерті страхувальника, який уклав договір особистого страхування на користь третіх осіб, його права та обов'язки можуть перейти як до цих осіб, так і до осіб, на яких відповідно до чинного законодавства покладено обов'язки щодо охорони прав та законних інтересів застрахованих.

Якщо страхувальник-юридична особа припиняє свою діяльність і встановлюються його правонаступники, права та обов'язки страхувальника переходять до правонаступників.

У разі визнання судом страхувальника-громадянина недієздатним його права та обов'язки за договором страхування переходять до його опікуна, а дія договору страхування цивільної відповідальності припиняється з часу втрати ним дієздатності. У разі визнання судом страхувальника громадянина обмежено дієздатним, він здійснює свої права та обов'язки страхувальника за договором страхування лише за згодою піклувальника. Виняток становить договір страхування відповідальності: такий договір повинен закінчувати свою дію з моменту, коли страхувальника визнано недієздатним або обмеженим у дієздатності.

При реорганізації страхувальника, якщо він є юридичною особою, у період дії договору страхування його права та обов'язки за згодою страховика переходять до правонаступника.
