Перше знайомство із Ольгою Грицюк було телефоном декілька років тому. Пригадую, подзвонила у майстерню «Оле-Арт» із пропозицією реклами у нашому виданні. Тоді Ольга Володимирівна відповіла:
– Реклами не потребую – маю достатньо охочих помалювати у різновікових групах. До речі, – запропонувала, – приходьте і ви до нас – перше заняття безкоштовне...

Того разу я просто подякувала. А за якийсь час, коли виникла потреба знайти не просто чудового вчителя малювання, а майстра-дизайнера, що неабияк зацікавить підлітка, одразу згадала ту, що реклами не потребує. За її приємним голосом відчувалося не лише знання справи, а й розуміння того, з ким береться працювати. Мудра і виважена пані Ольга... Тепер телефоную до неї за порадою, вона і проконсультує, наче психолог, бо ж працює з дітьми, а значить, десь торкається їхньої душі. Адже мистецтво – емоційний процес, у ньому розкривається людське єство.
– Ним виводиш із себе і те негативне, від чого треба позбутися, і розвиваєш те, що окрилює душу...

Ольга теж колись шукала себе. У сім'ї, де мама вчитель музики, батьки насамперед віддали доньку до музичної школи, хоча бачили, що любить малювати. А коли помітили, що Оля розмальовує кожну нотку у зошиті і її нотник радше схожий на блокнот ескізів та замальовок, вирішили не мучити дитину – і відвели до художньої школи.

У свої 16, у загострений період відчуттів, почуттів і пошуків, Ольга написала у щоденнику послання до себе 40-річної. Просила себе майбутню бути уважнішою до своєї дитини-підлітка і за будь-яких обставин старатися зрозуміти, згадуючи себе. (Скажу між тим, спостерігаючи за стосунками Ольги та 17-річної Іванки – довірливіших і дружніших мами й доні варто пошукати. Іванна наслідує маму-художника, цікавиться професійною фотографією, і своїми світлинами доповнює чи не кожне цікаве заняття у студії.)

Потім було навчання у Московській академії художньо-прикладного мистецтва та Прикарпатському університеті. Працювала вчителем малювання у загальноосвітній школі, але хотілося більшого. Разом із чоловіком Олегом, теж художником, відвідали безліч курсів: флористики, китайського, японського живопису... (чого тільки!). Каже, був такий період, що сертифікатами і дипломами з різних курсів могли обклеїти цілу стіну у кімнаті. Побували за кордоном і побачили, як там відрізняється букет від того, що пропонують у нас. В Італії, наприклад, навіть на кладовище приходиш, наче на виставку рослинних композицій. І мови немає про штучні квіти.

16 листопада 2004 року подружжя започатковує мистецьку студію «Оле-Арт». Із перших кроків наполегливо популяризує флористичне мистецтво, гармонізацію особистості через розуміння природи, а також втілює освітні програми у роботі з дітьми та батьками, проводить виставки, пленери на природі, фестивалі сімейного дозвілля на кшталт «Солом'яної птахи». У 2007 році засновники студії зареєстрували Волинську обласну громадську організацію «Оберіг мистецтва», щоб впроваджувати програми, спрямовані на відродження українських історичних, культурних, виховних, освітніх, сімейних традицій, а також створювати умови для цікавого дозвілля, всебічного розвитку та творчої самореалізації особистості.

Особливо трепетно розповідає Ольга про проект «Намалюю любов до життя». Це робота із особливими людьми – обділеними здоров'ям, але чистими серцем. А дотики до прекрасного наповнюють змістом їхнє складне буття. Тут вони знаходять себе, своїх однодумців, друзів.

Її студія – це терапія мистецтвом. Діти від 5-річного віку розкривають свій внутрішній світ на заняттях із навчання та розвитку «Діти-квіти», а ось майстерні «Арт-релакс» та «Арт-терапія» – творчий відпочинок для батьків і майбутніх мам.

Коли ностальгія за весною поселилася у серці, Ольга запросила мене на заняття для дорослих. Невимушена атмосфера легкої музики, ефірних ароматів та розмови про вічне – і в моїх руках розцвіла чудова квітка-прикраса, створена із викидних клаптиків тюлю. Негативні емоції лякаються чудового настрою. Адже навіть з того, що стало зайвим, майстриня вчить робити красу. Я ж подумала, що дарма раніше не дозволяла собі такого відпочинку. А нещодавно пані Ольга знову покликала на заняття: серед тисячі справ я дозволила собі це маленьке свято. Ми передавали емоції пензликами у стилі китайського живопису.
