<id>A</id>
<author_surname>Зотов</author_surname>
<author_name>Максим</author_name>
<title>До трагедії в Одесі причетні правоохоронці</title>
<publ_in>Газета Місто</publ_in>
<url>http://www.misto.vn.ua/ua/home/resonance/7245</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>179</length>
<alt_orth>0</alt_orth>
<errors></errors>
<comments></comments>
<body>
...але слідство схиляється до версії про провокації радикалів
Трагічні події 2 травня в Одесі сколихнули усю країну. Півсотні загиблих в одному з найбільш мирних та політично «пофігістичних» міст України просто шокували.
Міністерство внутрішніх справ розглядає чотири основні версії масових заворушень.
Про них говорить заступник міністра внутрішніх справ, начальник Головного слідчого управління МВС Віталій Сакал.
Офіційні версії
Правоохоронці розглядають такі версії: замовлення екстремістських груп для дестабілізації ситуації в державі, замовлення керівників місцевих органів влади та правоохоронних органів Одеської області для дискредитації чинної влади, зіткнення футбольних уболівальників та провокації радикально налаштованих осіб.
При цьому заступник міністра зазначив, що слідство схиляється до версії про провокації радикалів.
За словами Сакала, під час розслідування призначено 200 експертиз, для розслідування залучено 200 співробітників правоохоронних органів, у тому числі 146 слідчих.
Окрім того, він зазначив, що 22 підозрюваних перебувають в активному відпрацюванні, включаючи депутатів Одеських обласної та міської рад.
Сакал повідомив, що найближчим часом їм оберуть запобіжний захід або ж, у разі ухиляння від слідства, оголосять у розшук.
Наразі 12 осіб заарештовано, вони перебувають у СІЗО, для п'яти підозрюваних суд обрав запобіжний захід - домашній арешт.
</body>