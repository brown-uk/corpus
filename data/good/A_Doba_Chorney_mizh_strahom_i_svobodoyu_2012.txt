Матеріал, з яким довелося працювати творчому колективу, – складний. «Я не обіцяю відпочинку», – запевнила режисер вистави та автор її музичного оформлення Людмила Скрипка, відповідаючи на одне з запитань на передпрем'єрній прес-конференції. І слова дотримала: відпочинку не було. Але була нагода поглянути збоку на себе і час, в якому доводиться жити, перевірити, бодай подумки, власну здатність на вчинок, врешті просто згадати, що є справді важливим в житті, а що марнотою марнот. У притчі сучасного турецького драматурга Тунджера Джудженоглу герої не мають власних імен, не знайдете тут карколомної зміни сюжетних ходів, навіть яскравих монологів. Можливо, тому в акторів загалом небагато виграшних сцен, щоб показати себе. За увагу глядача доводиться змагатися. Усе тримається на здатності акторів змусити зал вибирати разом з собою, як правильно діяти за неоднозначних обставин. Адже розказана автором історія може відбуватися будь-де і будь з ким. І акторам Діні Анепській та Богдану Братку, В'ячеславу Стаханову і Наталії Гунді, врешті Валентині Головко і Григорію Руденку-Краєвському, це чудово вдається. Вдалою режисерською знахідкою – своєрідна гра на контрасті – стали комічні вибрики представників найстаршого покоління родини: старих чоловіка і жінки. Ці переходи від кумедного до трагічного життєво правдиві. Адже люди не тільки бояться, а деколи й сміються. Та за цими їхніми вихилясами ховається зовсім не радість спільно прожитого життя.

Майже вся дія відбувається в одному місці, з мінімальною кількістю реквізиту, а дійство спочатку поволі, а згодом лавиною невпинно рухається до трагічної розв'язки. Єдина надія на рушницю. Бо якщо вона, дякувати долі, все-таки з'явилася на сцені, то, згідно з класиком, неодмінно мала би вистрілити. Але хто з героїв наважиться на вчинок? На сцені три покоління однієї родини, змушеної перебувати небезпечний період сходження лавини у сховку. Єдине гучне слово – і трапиться незворотне. А якщо у наймолодшої в домі невістки передчасні пологи? Чи вартує щастя для всіх (пригадуєте, як це у класика) сльози пролитої однією дитиною? Та чи такі вже всі щасливі, щоб аж такою ціною купувати собі подальше життя? Цей вибір, до слова, нічого не нагадує? З нашого власного не такого вже давнього минулого. Того самого, коли забронзовілі вожді, які давно відірвалися від реалій життя, нищили одне одного, а заодно й нас, щоб втриматися на вершині піраміди влади. Точнісінько так само, як це відбувається на сцені поміж членами ради старійшин. Відвідати прем'єру варто бодай для того, щоб насолодитися тим, як з'являється у дії голова ради старійшин. Цю роль виконує народна артистка України Ольга Ільїна: як вона виходить на святу для неї сцену, виглядає, грає...

Кожному поколінню героїв відповіді на ці запитання доводиться шукати самостійно. Так само, як долати страх і вичавлювати з себе по краплі раба. Залежно від власного життєвого досвіду, уявлень про своє «я», міри особистої відповідальності перед сім'єю, громадою. Наче закляття герої повторюють, що закони їх захищають, а не пригнічують, створені для їхнього ж блага, вони мудрі, бо дозволяють вижити всім. А свобода? Ну, що свобода…

Тоді чому від того, що нібито добре для всіх, так кепсько на душі у кожного поодинці? Родина ще здатна на прояви співчуття, але порушити табу – це зовсім інше. Врешті, вибір має бути свідомим – не через відчай, а з переконання. Лиш тоді він має сенс. Хто першим наважиться його зробити. Герой, з вуст якого злітає «Ще не вмерла...», чи хтось інший. Але як тут наважитися на вчинок, якщо навіть світло, що за задумом художника-постановника Наталії Руденко-Краєвської виступає у виставі окремим персонажем, також лякає.

Як і на сцені, вибір за кожним із нас…
