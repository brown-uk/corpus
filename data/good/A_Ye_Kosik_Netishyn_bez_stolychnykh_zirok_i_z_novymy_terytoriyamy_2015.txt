«Нетішин об'єднує нас!», – під таким лозунгом у суботу, 19 вересня, відзначили День народження міста.

Цьогоріч до нього долучилися і села новоутвореної Нетішинської міської територіальної громади.

На День народження Нетішина завітали перший міський голова Іван Гладуняк, міський голова Славути та голова регіонального відділення Асоціації міст України Василь Сидор.

Родзинкою святкування іменин став флешмоб від зразкового ансамблю бального танцю «Шарм» (керівник Л. Грищук), знаного не тільки в Україні, а й за її межами, учасники якого заповнили всю площу перед адмінбудівлею міста.

За словами міського голови Нетішина Олександра Супрунюка, столичних зірок на свято не запрошували, бо «не той зараз час». Обійшлися власними силами. Розважали гостей колективи місцевої Нетішинської міської школи мистецтв, Будинку дитячої творчості та Палацу культури. Вперше участь у святкуванні взяли також солісти та творчі колективи сіл новоутвореної Нетішинської міської територіальної громади.

Упродовж дня мешканці та гості міста змогли скористатися послугами виїзної торгівлі, а також відвідати та взяти участь у дитячих та дорослих атракціонах, виставці-ярмарку творів образотворчого та декоративно-прикладного мистецтва художників та майстрів міста та регіону, а також благодійному ярмарку за участі підприємств, установ, організацій, громадськості міста та сіл Нетішинської міської територіальної громади. До речі, зібрані кошти будуть спрямовані на допомогу воїнам у зону АТО.

Не обійшлося і без спортивних заходів. Дню міста був приурочений легкоатлетичний пробіг, який влаштували напередодні атомники.

Варто зазначити, що подарунок у День міста отримали й ветерани війни та праці, пенсіонери, громадяни з особливими потребами, адже у цей день урочисто відкрилося нове просторе приміщення Нетішинського територіального центру соціального обслуговування (надання соціальних послуг).
