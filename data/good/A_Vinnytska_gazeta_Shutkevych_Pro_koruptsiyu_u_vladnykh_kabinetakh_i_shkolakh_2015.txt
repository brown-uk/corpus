Львів'яни відкрили у Вінниці «Школу відповідального громадянина». Під час зустрічі зі своїми колегами – вінницькими громадськими лідерами – вони розповіли про власні методи боротьби з корупцією. Вінничани, у свою чергу, розкрили власне бачення того, як слід боротися з хабарництвом на місцях. Зустріч-дискусія відбулася у залі засідань Вінницької міської ради з ініціативи Львівської бізнес-школи Українського католицького університету.

Громадська організація «Transparency International Ukraine» нещодавно оприлюднила соціологічне дослідження, яке показало, що рівень корупції в державних органах влади за останні півроку суттєво зріс. Опитали 2741 керівника українського бізнесу. 57,2 % опитаних вважають, що ситуація з корупцією залишилася незмінною, 27,7 % відповіли, що стало ще гірше, 15,1 % респондентів відзначають поліпшення. Найбільш корумпованими виявилися державні органи в Одеській, Запорізькій та Хмельницькій областях. Найменше хабарів беруть на Волині, Закарпатті та Полтавщині.
