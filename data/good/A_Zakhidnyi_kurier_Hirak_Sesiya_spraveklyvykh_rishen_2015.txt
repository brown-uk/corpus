Міська рада ухвалила ряд консолідованих рішень на захист громадських інтересів

Минулого четверга розпочала свою роботу 52-га сесія Івано-Франківської міської ради. В процесі формування її порядку денного кількість питань зросла із 49 до 65. У перший пленарний день депутати вирішили розглянути найактуальніші питання, які попередньо розглядались і були погоджені на засіданнях міськвиконкому, профільних комісій міської ради та на погоджувальній раді напередодні сесії. В процесі обговорення міськими обранцями деякі проекти рішень зазнали суттєвих змін, які спрямовані на захист громадських інтересів щодо відкритості і прозорості діяльності виконавчих органів влади, процесів забудови і коректури генерального плану, надання дозволів на від'єднання від мереж центрального опалення ошуканим ПП «Екватор» мешканцям, звільнення від сплати податків та пільгового оподаткування. Також у сесійній залі не обійшлося без дискусій, політичних та інших заяв, котрі слухав й народний депутат Юрій Соловей, який взяв участь у роботі сесії.

Зміни поглядів

Перед початком сесії секретар міської ради Микола Вітенко озвучив звернення депутата Олександра Бубена, в якому той поінформував про свій вихід із фракції «За зміни в Івано-Франківську». Як згодом повідомив О.Бубен одному із місцевих видань, він пішов на такий крок, бо має намір зосередитись на громадській роботі. У якій громадській організації він працюватиме, О. Бубен наразі не сказав, однак зазначив, що однією із вимог цієї організації є аполітичність її учасників, тому, власне, він і покинув політичну фракцію у міськраді.

На звернення депутата Михайла Сеньківа міська рада ухвалила рішення про його відкликання з посади голови мандатної комісії з питань депутатської етики, захисту прав людини, законності, взаємодії з правоохоронними органами та засобами масової інформації. «Свою заяву про складання повноважень голови комісії прошу вважати формою протесту проти бездіяльності держави у сфері структурних реформ усіх гілок влади», – прокоментував напередодні у соцмережах свій крок М. Сеньків. Замість нього обов'язки голови мандатної комісії тимчасово виконуватиме Володимир Чорноус, який є заступником голови цієї комісії.

Також сесія внесла зміни до регламенту діяльності виконавчого комітету міської ради, на яких наполягала депутат Світлана Оришко. Відтепер засідання всіх комісій міськвиконкому будуть відкритими для представників громадськості, а їхні протоколи підлягають обов'язковому оприлюдненню на сайті виконавчого комітету протягом п'яти днів. Право ж присутності на засіданні комісій може бути обмежено лише у відповідності до законодавства України в інтересах нерозголошення інформації з обмеженим доступом.

Зазнало змін і положення про постійну депутатську комісію з питань промисловості, підприємництва, стратегічного розвитку, інвестицій та туризму, яку наділили повноваженнями відповідальної постійної депутатської комісії з питань реалізації державної регуляторної політики.
