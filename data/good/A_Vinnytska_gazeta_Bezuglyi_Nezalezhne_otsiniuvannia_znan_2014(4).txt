<id>A</id>
<author_surname>Безуглий</author_surname>
<author_name>Юрій</author_name>
<title>Незалежне оцінювання знань розпочнеться третього червня</title>
<publ_in>Вінницька газета</publ_in>
<url>http://vin-gazeta.net/osvita/2743-nezalezhne-otsinyuvannya-znan-rozpochnetsya-tretogo-chervnya</url>
<publ_part></publ_part>
<publ_place>Вінниця</publ_place>
<publisher></publisher>
<year>2014</year>
<pages></pages>
<length>269</length>
<alt_orth>0</alt_orth>
<errors>доставку - доставлення</errors>
<comments></comments>
<body>Під головуванням віце-прем’єр-міністра України Олександра Сича відбулася селекторна нарада з питань підготовки до проведення зовнішнього незалежного оцінювання знань. У ній узяли участь міністр освіти і науки України Сергій Квіт, директор Українського центру оцінювання якості знань Ігор Лікарчук, керівники обласних державних адміністрацій (крім Івано-Франківської).
Ігор Лікарчук повідомив, що оцінювання знань триватиме з 3 по 27 червня. Цього року в ньому братимуть участь 297 тисяч випускників. Випускники АР Крим, зважаючи на відсутність можливості проведення ЗНО на півострові, зможуть пройти тестування на материковій частині України.
Зважаючи на гостру ситуацію в Луганській та Донецькій областях, учні з цих регіонів, очевидно, проходитимуть тестування в липні. Щоправда, представники Донеччини та Луганщини закликали урядовців не переносити в їхніх регіонах дату тестування, запевнивши, що місцеві педагоги й чиновники готові його провести в більшості районів (крім тих, де тривають бойові дії).
Остаточне рішення про перенесення іспитів урядовці мають ухвалити найближчим часом (після додаткових консультацій з правоохоронцями і керівниками східних областей, які мають гарантувати безпеку учасникам тестування і педагогам, забезпечити доставку екзаменаційних матеріалів, роботу засобів спецзв’язку).
У Міністерстві освіти запевняють: перенесення дати тестування для жителів кількох східних областей не завадить тамтешнім випускникам здати документи до вишів, оскільки терміни вступної кампанії буде продовжено до 7 вересня. Тобто вступники з Донбасу матимуть кілька тижнів для того, щоб подати документи до обраного вищого навчального закладу. При цьому буде діяти система електронного вступу, з допомогою якої можна буде оперативно подати документи до ВНЗ.
Голова ОДА Анатолій Олійник у ході наради повідомив: Вінниччина готова до ЗНО, всі організаційні та фінансові питання вирішуються в робочому режимі. Для участі в цьогорічному тестуванні в області зареєструвалося понад 11,2 тисячі випускників, які складатимуть іспити в 37 пунктах тестування.</body>