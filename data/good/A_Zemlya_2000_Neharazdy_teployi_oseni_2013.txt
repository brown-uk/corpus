Нинішня осінь потішила теплом. Утім, для пасічника аномальна пізня теплінь дуже часто є причиною зайвих клопотів і тривог. Надто коли своєчасно не підготував належним чином пасіку до зими.

Згадаймо, як поводяться бджолосім'ї восени у звичайні за кліматичними умовами роки. Зазвичай уже до середини вересня в рослинному світі все завмирає, в'януть і жовтіють на очах поля і луки, а у вуликах виходять на світ із чарунок останні молоді бджоли. За тиждень-два вони підростуть, стануть повноцінними членами своєї сім'ї. А наприкінці жовтня — на початку листопада, хоч би якою холодною була погода, завжди видається кілька погожих теплих днів. Це час останніх очисних обльотів бджолосімей, ніби запрограмований матінкою-природою.

Після нетривалого останнього потепління бджоли зазвичай остаточно збиваються у ще рихлий зимовий клуб, впадають в особливий напівдрімотний стан і навіть у теплу погоду з вулика вже не вилітають, адже в цьому немає потреби. Вже давно відцвіли всі медоноси, у гніздах достатньо корму, а зимове ложе звільнилося від останнього розплоду.

Та цього року на більшій частині України ще в середині жовтня на луках буяли цвітом свиріпа і глуха кропива, подекуди бралися квітувати навіть сади, а також озимий ріпак. Після надзвичайно щедрого, але й до краю напруженого для бджолиного народу літа на цьому тлі може статися чимало негараздів. Їм можна вчасно зарадити, якщо пильніше зазирнути до вуликів.
