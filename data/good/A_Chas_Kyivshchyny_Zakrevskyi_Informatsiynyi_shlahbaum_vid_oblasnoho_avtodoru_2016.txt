До редакції «Часу Київщини» час від часу звертаються мешканці області зі скаргами, пропозиціями, побажаннями. Вони стосуються різних аспектів життя. Нещодавно до нас надіслали колективне звернення мешканці Васильківського району з приводу незадовільного стану автошляхів між селами Жорнівка – Дзвінкове – Перевіз – Плесецьке. На його підставі ми підготували інформаційний запит і направили його до Служби автомобільних доріг Київської області. Пройшло понад півтора місяця, а звідти ніякого реагування. Чому?

Закон не для всіх?

Одразу зауважимо: це – прецедент. За чотири роки існування нашого щотижневика не було жодного випадку, коли б якийсь орган державної влади, служба чи міністерство спробувало зіграти з нами «у мовчанку» після інформзапиту. І це зрозуміло: з 2011 року в країні діє Закон «Про доступ до публічної інформації». Він покладає суворе зобов'язання на керівників підприємств та установ щодо інформування громадськості стосовно публічно значущої інформації. Винятки існують лише для конфіденційної, таємної або службової інформації, які віднесено законом до категорії з обмеженим доступом.

У Службі автодоріг області про це, ймовірно, знають. Принаймні Артем Міщенко, спеціаліст із взаємодії із засобами масової інформації та зв'язкам з громадськістю, на вказану яким електронну адресу було надіслано наш запит, погодився оперативно надати нам відповідь по суті зазначеної проблеми. Зрозуміло, що після надання коментарів відповідними керівниками та службами обласного автодору.

Інформаційний запит ми надіслали 15 лютого, і щотижня зверталися за телефоном з приводу реагування на редакційне звернення. Не завжди телефон Артема Володимировича був у зоні досяжності. Після двох тижнів очікування з'ясувалося, що він перебував на лікарняному. Подальші наші нагадування, схоже за все, лише псували настрій спеціалісту зі зв'язків із громадськістю. Спочатку він запевняв, що запит у роботі, а він «ще раз нагадає про нього керівництву». Потім вдався до «утаємниченості»: на телефонні дзвінки з мобільного, відомого йому, йшов постійний сигнал зайнятості номера абонента. Коли телефонували з іншого номера, Міщенко реагував, вкотре запевняючи, що чекає, мовляв, коментарів від керівництва.

У зв'язку із цим виникає запитання: чи знає Михайло Володимирович Чистяк, керівник Служби автомобільних доріг у Київській області, про такі «інформаційні ігрища», які ведуть його підлеглі? А може все це відбувається за його сценарієм?

Чим менше громадськість знає, тим більше виникає підстав для підозри. А чим більше від ЗМІ приховують, тим більше в них стає аргументів для критичного тлумачення дій певних осіб. Це – загальновідомо. Як і те, що стаття 20, пункту 1 Закону України «Про доступ до публічної інформації» чітко зазначає: «Розпорядник інформації має надати відповідь на запит на інформацію не пізніше п'яти робочих днів із дня отримання запиту». У разі якщо запит стосується надання великого обсягу інформації або потребує пошуку інформації серед значної кількості даних, закон розширює терміни реагування: «Розпорядник інформації може продовжити строк розгляду запиту до 20 робочих днів з обґрунтуванням такого продовження»

Принагідно зауважимо: письмового реагування на наше звернення не було ні впродовж п'яти робочих днів, ні через 20.

Досі працюють за календарем лютого?

Ми поцікавилися: а як оперативно взагалі працює обласна служба автодоріг щодо надання інформації про свої щоденні клопоти та виконані завдання. На сайті служби в розділі «Новини» остання – найсвіжіша – датована 2 лютого. У ній ідеться про те, що «підрозділами ДП «Київський облдорупр» та іншими підрядними організаціями негайно було розпочато роботи з аварійного ямкового ремонту та ліквідації смітників».
