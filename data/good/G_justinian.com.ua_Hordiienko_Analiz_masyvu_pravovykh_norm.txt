<id>G</id>
<author_surname>Гордієнко</author_surname>
<author_name>Тімур</author_name>
<title>Аналіз масиву правових норм, що регулюють відносини іноземного інвестування в межах СНД</title>
<publ_in>Юридичний журнал</publ_in>
<url>http://www.justinian.com.ua/article.php?id=4070</url>
<publ_part>4</publ_part>
<publ_place>Київ</publ_place>
<publisher>Юстініан</publisher>
<year>2014</year>
<pages></pages>
<length>666</length>
<alt_orth>0</alt_orth>
<errors>д) - ґ); е) - д); їхнього практичного застосування - їх практичного застосування</errors>
<comments></comments>
<body>
Взаємовідносини між країнами-реципієнтами й іноземними інвесторами на території СРСР можна зарахувати до третього ступеня світової кваліфікації іноземного інвестування, а саме: вказані операції капіталовкладення перебувають, з одного боку, на рівні загальноміжнародних та європейських (комунітарних) відносин, а з другого, є регіональними відносинами в рамках СНД.
За цією ознакою можна поділити і правові документи, що унормовують вкладення іноземних інвестицій, серед яких окреме місце посідають міжнародні акти, укладені в рамках СНД, та за аналогією з поняттями «право ЄС» або «право ООН» підпадають під загальновживані визначення «загальне право СНД» або «право СНД». Подібні дефініції (особливо остання) широко вживають у доктринальних джерелах права пострадянських держав та визначають як складову міжнародного права, що регулює відносини між суб’єктами СНД та сприяє економічній інтеграції держав СНД, координації їхніх зусиль в державно-політичній та військово-стратегічних сферах, своєчасному вирішенню колізій, що виникають в СНД.
На відміну від європейського права, правові акти СНД не мають такого наднаціонального характеру. Водночас від часу створення СНД у спеціальних доктринальних джерелах була паралель між процесами і закономірностями в рамках ЄС с одного боку, та в рамках СНД – з другого. При порівнянні двох систем право ЄС розглядається як ідеальний зразок для становлення права СНД. При цьому, за якістю взаємодії країн-членів та кількістю схвалених актів, а особливо за їхньою ефективністю СНД є безнадійним аутсайдером порівняно з ЄС. Зокрема, у 1990-х роках у ЄС щороку видавали понад 12000 актів. Натомість у СНД загальна кількість актів на початок 2006-го становила лише 1520 документів, зокрема 536 були схвалені Радою глав держав і 984 – Радою глав урядів. При цьому, нормативний масив СНД вчені класифікують так: а) акти глав держав і урядів, інших органів СНД, б) багатосторонні угоди співдружності, в) двосторонні договори держав-учасниць, г) акти колишнього СРСР, д) узгоджене застосування актів національного законодавства, е) модельні (рекомендаційні) законодавчі акти міжпарламентської асамблеї.
Специфічною рисою співдружності є відсутність чіткого визначення її юридичної природи і правового статусу. Відповідно до Угоди про створення Співдружності Незалежних Держав від 08 грудня 1991 року, що набрала для України чинності 10 грудня 1991 року відповідно до Постанови Верховної Ради України від 10 грудня 1991 року № 1958-XII (далі – Угода про створення СНД) та ч. 3 ст. 1 Статуту СНД, співдружність не є державою і не має наднаціональних повноважень. Її можна зарахувати до міжнародних утворень з координаційними повноваженнями. Одні вчені, аналізуючи мету, принципи та форми діяльності СНД, розглядають останню як міжнародну організацію, що має суттєві конфедеративні елементи. Інші вважають, що СНД уже є конфедерацією, проте не є міжнародною організацією, а має риси нового, ще не відомого ні науці, ні практиці міжнародного правового об’єднання особливого роду та перехідного характеру.
Другою специфічною рисою відносно України є те, що остання хоч і є співзасновницею СНД згідно з Угодою про створення СНД, але вищевказаний Статут організації Україна досі не підписала й не ратифікувала, тому формально залишається лише державою-засновницею і не є членом співдружності. При цьому, для держав–учасниць СНД правові акти співдружності є актами міжнародного права. Тому їхня імплементація у внутрішнє законодавство країн відбувається аналогічно до норм і принципів міжнародного права.
Розвиток взаємних інвестиційних процесів у країнах СНД спирається на створене в них національне законодавство про іноземні інвестиції, а також міжнародні угоди, зокрема ті, що укладені між членами співдружності. Метою угод, що укладаються в рамках СНД, є створити загальний інвестиційний простір, правові умови для вільного залучення капіталів, наділити інвесторів чіткими правами та обов’язками, встановити необхідні правові гарантії. Крім того, мають зблизити національне законодавство країн СНД, що торкається іноземних інвестицій. Практична реалізація державами–учасницями угод наявних домовленостей є необхідною умовою досягнення зазначених цілей. Інакше на практиці виникатимуть суперечливі ситуації, що ускладнять просування до заявленої в угодах мети – гармонізації інвестиційного законодавства в рамках країн–учасниць СНД.
До вищевказаних угод, що укладені в рамках СНД та безпосередньо або частково врегульовують відносини іноземного капіталовкладення, належать близько десятка джерел. Специфікою цих міжнародних документів є дуже конкретні приписи, що мають порівняно з загальносвітовими та європейськими актами, більш практичну основу, яку можна використовувати, не створюючи вторинних інструкційних норм. Це є безумовною позитивною ознакою права СНД. Це також підтверджує думку, зазначену на початку розгляду питання щодо юридичної близькості та спорідненості документів, ухвалених в рамках однієї регіональної організації та безпроблемності їхнього практичного застосування.
</body>
