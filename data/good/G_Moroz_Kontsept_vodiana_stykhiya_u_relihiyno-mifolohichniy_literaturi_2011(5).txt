<id>G</id>
<author_surname>Мороз</author_surname>
<author_name>В. Я.</author_name>
<title>Концепт «водяна стихія» у релігійно-міфологічній літературі Давнього Сходу</title>
<publ_in>Актуальні проблеми слов’янської філології</publ_in>
<url>http://dspace.nbuv.gov.ua/handle/123456789/71654</url>
<publ_part>24</publ_part>
<publ_place></publ_place>
<publisher></publisher>
<year>2011</year>
<pages>231</pages>
<length>353</length>
<alt_orth>0</alt_orth>
<errors>Їх історичність - Їхня історичність</errors>
<comments></comments>
<body>Із найдавніших часів Віра в одухотворення всієї природи досягає найвищого злету у міфах. Вони – продукти тривалого процесу і формування, виразники різних ідей та поглядів. Їх історичність виявляється у впорядкуванні і нагромадженні здобутих людством знань. Вони пояснюють походження світу, тлумачать різні події, на прикладах богів і героїв утверджують норми поведінки. Тому міфологічна свідомість включає надприродне як обов’язковий мотив вчинків. Давня людина видобувала знання із себе самої, із своєї підсвідомості, узагальнювала таким способом досвід тілесного, внутрішнього і духовного життя. Оскільки названі сфери її життєдіяльності є ізоморфними один до одного, то знання, отримані нею в одній лише сфері досвіду, автоматично поширювались й на інші сфери. У такий спосіб створювалась цілісна картина світу. Своєрідність моделювання картини світу міфологічною свідомістю виявлялася у тому, що давня людина чітко усвідомлювала ізоморфізм того чи іншого явища. Вона відчувала, що живе одночасно у трьох різних вимірах, у триєдиній реальності, яка була для неї і світом внутрішнім, і світом зовнішнім, і нею самою, і цілим Всесвітом. Людина відчувала себе частинкою Всесвіту й уявляла його у вигляді тих архетипів і образів, які постійно виникали у її свідомості. У свою чергу названі архетипи були універсальними смислами, якими була наповнена трансцендентна реальність, що знаходила своє вираження у різних ученнях і концепціях про Бога, Космічну свідомість, світ вічних ідей (Платон), Абсолютний дух (Гегель). Деякі дослідники називають смисли символами. Найбільш повне своє вираження символ знаходить у міфі. Питання про міф розглядалось в античні часи, проте найдавніші міфи (II тис. до н.е.) були складені у Передній Азії і записані клиноподібними письменами. Мотиви цих міфів у різних народів тлумачаться по-різному. Наприклад, Троянська війна у міфах давніх шумерів почалася тому, що шумерський Зевс-Енліль за допомогою жорстокого бога Ірре (у греків богиня розбрату Еріда) кидає у людське суспільство сім’я ворожнечі між народами, тому що боги були незадоволені надмірним піднесенням людини. На думку Ю.Є. Прохорова, міф: 1) не схема, не алегорія, а символ. Символ – це предмет або річ; будь-який предмет – це символ; 2) міф – це символ ще тому, що він є особистістю; 3) міфічний символ – це не тільки особистість, а ще й історія. Отже, міф трансформується у символ, а символ у свою чергу стає знаком. Концепт – це і міф, і символ, і знак.</body>