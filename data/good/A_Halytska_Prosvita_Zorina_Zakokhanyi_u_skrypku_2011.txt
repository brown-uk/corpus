Грає скрипка… Скрипаль тулить її до підборіддя, а вона то тихо промовляє, наче до серця торкається, то тоненько високо злетить, мов птаха. Смичок своїм теплом надихає струни на вічну музику життя.

Така любов до скрипки у Романа Шмігельського змалку, бо де б не збиралися в свята односельці, завжди була музика, пісня. Тож співав усюди, а про музичний інструмент мріяв. Хоч і професію сільському хлопцеві вдалося здобути потрібну, і робота слюсаря пошанована, але залюбки співав і в церковному хорі, і в художній самодіяльності. Мабуть, за золоті руки й за чудовий тенор полюбила його пані Анна, з якою вони разом уже більш як півстоліття, і синів добрих виховали, які подарували їм онуків і правнука.

Саме народження первістка Олексія спонукало пана Романа опанувати музичну грамоту. Але в той час вечірньої музичної школи не було, тож їздив до Калуша на приватні уроки, а згодом аж з Києва привіз бандуру. Потім їздив до Івано-Франківська до відомої викладачки й засновниці капели бандуристів, бандурної школи Ірини Стефанович, уроки якої були наче відкриття.

Підростав Олексій і вже Миколка народився, тож вирішив пан Роман сам зробити свою першу скрипку синові.

Звернувся з листом до майстрів, хто б міг навчити. І поїхав до відомого космацького майстра Федора Кравчука придивитися до інструментарію, до технології і до деревини.

А через рік поїхав зі своєю скрипочкою до Федора Михайловича показати, що вийшло. Майстер учнем був задоволений. Полакували скрипочку і поїхав до відомого скрипаля Ігоря Пилатюка, як то кажуть, на пробу. І його оцінка була схвальна.

І це визначило подальше життя, яке присвятив виготовленню скрипкових інструментів. Навіть пішов у музичну школу ремонтувати інструменти. Сам Роман Олексійович не тільки працював, а й учився у місцевих майстрів, їздив до відомого професора і майстра, який вчився в Італії, Юрія Почекіна. Саме його наука започаткувала щиру дружбу, яка зобов'язувала працювати як на конкурс. Саме так був зроблений альт, який у 1984 році в Москві на Міжнародному конкурсі одержав II премію. І з того часу з такими вимогами працює зі своїми учнями (а їх у майстра десяток в Україні, Чехії, Москві).

Тішився Роман Олексійович, що в с. Ясень при створеному комплексі «Клен» мала запрацювати не тільки фабрика із заготівлі деревини, але фабрика з виготовлення смичкових музичних інструментів та школа скрипкових майстрів. Та щось десь там, «нагорі», не складається. А жаль, бо маємо добрі природні умови для зростання явора й сосни, маємо ще самородків-майстрів, які подивляють Європу. Та не маємо європейського бачення вигоди в тому, що краще продавати готові інструменти, ніж кругляк.

Але майстер не опускає рук. Нещодавно виготовив і подарував для обласної філармонії інструменти для струнного квартету – першу, другу скрипку, альт і віолончель. Це унікальний комплект із одного дерева, одного майстра, що видає казковий звук і прекрасно оформлений. Зараз майстер розпочав виготовлення копії старовинної первоскрипки Viola d'amore, яка буде увінчана скульптурною витонченою голівкою жінки, а її струни будуть співати найкращими жіночими голосами.

Варто зазначити, що любов до скрипки Роман Олексійович передав синам. Микола також виготовляє інструменти. А вся родина любить музику, мистецтво і багато вкладає у розвиток культури краю. Адже сам пан Роман є засновником товариства української мови на Калущині, «Просвіти», сім літ віддав активній роботі, національному відродженню, його обирали депутатом, головою осередків Руху. Він упевнений, щоб Україна була сильна, люди мають працювати високопрофесійно, а їхня праця повинна бути поцінована.

Тож низький Вам уклін, майстре, подяка за Ваші скрипки, які дарують людям радість, спогади і мрії. Хай збудуться і Ваші мрії, Романе Олексійовичу, про школу майстрів, про фабрику музичних інструментів. І нехай виготовлені Вами й Вашими учнями скрипки і виконавці завойовують найпрестижніші нагороди.
