Буковина – край, де у 70-х роках минулого століття народився не тільки новий естрадний стиль, засновниками якого стали Левко Дутковський, Володимир Івасюк, Назарій Яремчук, Василь Зінкевич, а й новий підхід до моделювання сценічних строїв у стилі «фольк». Автором цього бренду, що почав переможну ходу територією колишнього Союзу, була художник-модельєр, сценограф, педагог, митець-новатор Алла Дутковська. Нинішнього року їй виповнилося б 65 років…

Дорога добра і любові

До цієї дати світлої пам'яті Алли Дутковської, якої вже десять років немає серед нас, Чернівецький краєзнавчий музей приурочив виставку «Її дорога добра і любові». На презентації можна було оглянути експонати з Чернівецького краєзнавчого та Музею історії села Маршинці, а також приватних колекцій і, насамперед, її чоловіка, Левка Дутковського. Він надав можливість познайомитися з авторськими роботами Алли Дутковської в ескізах, афішах і фотографіях відомих артистів у її творіннях. Не міг не зацікавити і графічний портрет мисткині роботи відомої художниці Одарки Киселиці.

…Майбутній художник-модельєр, сценограф, педагог, митець-новатор у створенні сучасного естрадного вбрання ще дівчинкою приїхала з Вінниці на Буковину, аби навчатися у Вижницькому училищі прикладного мистецтва (тепер Вижницький коледж прикладного мистецтва ім. В. Ю. Шкрібляка) тонкощів моделювання та конструювання одягу. Здібна подолянка закохалася в Буковину, її народне мистецтво, а відтак на основі народного одягу стала розробляти стилізовані естрадні костюми. Першими в таких виступили на сцені артисти вокально-інструментального ансамблю «Смерічка». Далі Алла Борисівна проектувала для Софії Ротару колекції під назвами «Червона рута», «Черешневий гай» тощо.

Люди, які працювали і творили поруч з Дутковською, підкреслюючи унікальність її художнього дару, згадували з теплотою і шанобливістю цю «вродливу, граціозну, бентежну, душевну, скромну, дивовижну, милу, загадкову, простодушну, розкішну, щиру, прекрасну, турботливу, тендітну, добру жінку». Слова, взяті в лапки, «позичила» з творчої роботи учениці Сторожинецької гімназії Ірини Бонтуш (2012 рік).


