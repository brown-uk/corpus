<id>H</id>
<author_surname>Стус</author_surname>
<author_name>Тетяна</author_name>
<title>Передмова</title>
<publ_in>Хрестоматія сучасної української дитячої літератури для читання в 1, 2 класах серії «Шкільна бібліотека»</publ_in>
<url></url>
<publ_part></publ_part>
<publ_place>Київ</publ_place>
<publisher>Видавництво Старого Лева</publisher>
<year>2017</year>
<pages>5-6</pages>
<length>253</length>
<alt_orth>0</alt_orth>
<errors></errors>
<comments></comments>
<body>
<b><i>Дорогі вчителі, мами, тати й усі-усі-усі дорослі читачі!</b></i>
Можливо, ви дивуєтеся: навіщо дітям читати твори, які не пройшли Велике Випробовування Часом? Гадаю, насамперед тому, чому дитині важливо товаришувати з однолітками, а не лише дослухатися до мудрих думок старших. А ще й тому, що коли ви були маленькими, то теж читали дитячі книжки своїх сучасників чи сучасників своїх батьків.
Як нам, дорослим, так і дітям важливо не тільки озиратися на те, що було. Дуже потрібно вчитися бачити те, що відбувається тепер, важливо сміливо мріяти про те, що буде потім. І книжка, література — важливі помічники та співрозмовники для кожної людини, а для дитини — особливо. Даймо юним читачам можливість розмовляти з книжкою-однолітком. І не забуваймо, що в цій «розмові» ми теж важливі гості з правом голосу.
<b><i>Привіт, любі книгодрузі!</b></i>
Ви розгорнули цю книжку, а значить, потрапили у світ сучасної української дитячої літератури. Тієї, яку пишуть саме зараз, у наш час. А не колись давно. Її пишуть ровесники ваших учителів, батьків чи дідусів та бабусь. Ця література ще росте й розвивається, сильнішає й змінюється, як і ви.
У віршах та оповіданнях цієї добірки, у дівчатах, хлоп'ятах чи звірятах, у подіях, почуттях ви можете впізнати себе або своїх друзів. Обов'язково розкажіть про це близьким людям. Їм буде дуже цікаво. А ще — вигадуйте продовження цих історій, нові оповідки чи складайте власні вірші. І ми разом творитимемо чудове тепле коло спілкування з книгами!
«Хто читає — той багато знає», — кажуть мудреці. Але не тільки. У книжці також можна здобути нових друзів. Із нею можна здійснити небачені мандрівки. Гайда знайомитися й подорожувати!
</body>
