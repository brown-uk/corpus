<id>A</id>
<author_surname>Костенко</author_surname>
<author_name>Ірина</author_name>
<title>Ця незламна стихійна торгівля</title>
<publ_in>ВІСТІ. Інформація. Реклама</publ_in>
<url>http://i-visti.com/news/boryspil/1989-cya-nezlamna-stihyna-torgvlya.html</url>
<publ_part></publ_part>
<publ_place>Бориспіль</publ_place>
<publisher></publisher>
<year>2017</year>
<pages></pages>
<length>498</length>
<alt_orth>0</alt_orth>
<errors>а у інших - а в інших</errors>
<comments></comments>
<body>
<b>Чим торгують?</b>
Ви справді вважаєте, що на тротуарі вздовж Київського Шляху торгують лише власною продукцією? То придивіться до продавців і до їхнього товару. Пам’ятаєте, навесні, коли ще тільки з’являлася на городі перша зелень, одні продавали кріп дрібненький, із корінчиками, а у інших були пучки лапатих стебел. Я обирала той, що з корінчиками. Точно знала, що він не з Троєщини.
Скажіть, будь ласка, у кого о такій порі виросло стільки помідорів, що їх продають ящиками? А навіщо ящики і кошики огірків прикрашають батогами огіркової гудини? Мабуть, щоб переконати нас, що це огірочки з власного городу. От тільки аргумент цей непереконливий. Бо пагони можна взяти в одному місці і покласти біля будь-яких огірків. Зорієнтуватися допоможе тільки вигляд огірка, його свіжість або якщо знаєш людину, у якої купуєш.
<b>Небезпека, яку ігноруємо</b>
Городина — то півбіди. На тротуар виходять торгувати рибою, молочними продуктами, маслом невідомого походження (а люди гребуть його, бо дешеве). Іноді з’являється навіть імпровізований прилавок із копченими м’ясними делікатесами домашнього виробництва. І на таке знаходяться покупці. Щоправда, влітку тих м’ясних делікатесів на тротуарі, на щастя, ще не бачила. Бо така продукція у спеку без холодильника — то рай для збудника ботулізму. А сироватка проти цієї інфекції в Україні просто не зареєстрована. Де шукатимете відповідальних і джерело зараження, адже на тротуарі якість товару та сертифікати ніхто не перевіряє?
<b>Чому не торгується за прилавком?</b>
Можу викликати обурення господарів ринку «Центральний», але, як покупець, вважаю розташування майданчика для торгівлі сільгосппродуктами у центрі ринку, зовсім невдалим. Та це не єдина проблема. Ніхто не замислюється, що найпрестижніші місця у цих рядах зайняті підприємцями, для яких основним місцем реалізації товару є кіоск на цьому ж ринку. У дні, коли масово продають городину, продавцям, які виростили її самі, доводиться створювати додатковий ряд і торгувати уже з землі. Звичайно, їм вигідніше торгувати із землі на тротуарі, ніж на базарі. І щойно під ринком послаблюється контроль, як продавці, у тому числі підприємці, що торгують на базарі, поспішають облаштуватися для торгівлі на тротуарі. Замкнене коло виходить.
<b>Що робити?</b>
Відповіді на це питання у Борисполі ще не знають. Але на понеділковій плановій нараді у Бориспільського міського голови були озвучені пропозиції, як реально можна боротися зі стихійною торгівлею у центрі міста. За словами заступника начальника патрульної поліції міста Борисполя Віталія Горкуна, патрулювання біля ринку і розмови та вмовляння результатів не дасть. А щоб вживати більш дієві заходи і складати протоколи про адміністративні правопорушення, потрібно проводити конфіскацію товару. Після цього долю товару має вирішувати суд. От тільки до суду конфісковані товари необхідно десь зберігати і у відповідних умовах. І на сьогодні першочерговим завданням є вирішення проблеми приміщення, де зберігатиметься товар.
Прийнято рішення, що цей напрямок роботи буде обговорено на окремій нараді.
Слід зазначити, під час обговорення прозвучало запевнення, що насамперед конфіскація товару загрожуватиме підприємцям, яким замало місця на ринку, а вже потім городникам, які наполегливо не бажатимуть іти з тротуару за прилавок. Непогано було б ще й проаналізувати, як вирішити сезонну проблему із нестачею місць за прилавками майданчика для продажу сільгосппродукції.
Напевне, проблему стихійної торгівлі можна вирішувати тільки в комплексі. Бо поки що стихія перемагає.
</body>