У цій історії насправді немає романтичного перебільшення

Мешканці дикої природи ще раз продемонстрували нам, людям, що вірність може врятувати чиєсь життя.

Пара білих красенів-лебедів, що не відлетіла з усією зграєю у вирій восени, залишилася зимувати у своїх звичних місцях - на річці Гуйва поблизу села Ліщин. Сталося це через те, що необачне, але зрозуміле бажання людей підгодувати царствених птахів змусило їх не поспішати покидати місця, де вони легко могли знайти їжу. Мороз скував річку несподівано ближче до Водохреща. На ранок після довгої холодної ночі, допоки вони, зігріваючи одне одного, спали у хащах очерету, воду навколо птахів скувало кригою. Один птах, потужно змахнувши крилами, зміг випливти на середину річки. Тендітна самка вивільнитися з крижаного полону не мала сили. Самець не покинув свою подругу і почав сполошено розмахувати крилами, привертаючи увагу людей. Птахів помітили і повідомили фахівцям. Вони часу не згаяли. Мисливствознавець Житомирського лісгоспу Олександр Шульга і єгер районного Товариства мисливців та рибалок Олексій Гнідовський на порятунок пернатих виїхали одразу. Під час рятувальних робіт самець лебедя не відпливав від своєї подруги ні на хвилину, стривожено кружляючи навколо. Через півгодини рятувальних робіт птахи попливли плесом, де воду ще не скувала крига, знову разом. Сподіватимемося, що до кінця зими птахи знайдуть безпечніше місце і більше не потраплять у біду.
