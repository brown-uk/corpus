<id>A</id>
<author_surname></author_surname>
<author_name></author_name>
<title>В аптеках ціни - у вільному польоті</title>
<publ_in>Подолянин</publ_in>
<url>http://podolyanin.com.ua/health/2467/</url>
<publ_part></publ_part>
<publ_place>Кам'янець-Подільський</publ_place>
<publisher></publisher>
<year>2011</year>
<pages></pages>
<length>373</length>
<alt_orth>0</alt_orth>
<errors></errors>
<comments></comments>
<body>
<b>Взявши в руки нещасні 800 гривень пенсії, Марія Гнатівна скрупульозно розподіляє ті копійки. Половина - за комунальні послуги, решта - на продукти та ліки. За один день жінка має право витратити не більше 13 гривень. Якщо їй і вдасться зекономити на їжі, купуючи найнеобхідніше, то економити на ліках не вийде - аптеки не дозволять. Вибір один - або лікуйся, або помирай. Такий вибір стоїть перед багатьма кам’янчанами. Терпець деяким з них уже увірвався...</b>
Минулого тижня на пленумі ради ветеранів міста від них прозвучало багато зауважень. Особливо обурювала ветеранів цінова політика міської аптечної мережі. Міський голова Михайло <emphasis>Сімашкевич</emphasis> пообіцяв провести моніторинг цін в аптеках за участю податкової інспекції. А поки що 4 лютого управлінням економіки міської ради проведено моніторинг цін на 11 найменувань серцево-судинних, знеболювальних та інших лікарських препаратів різних виробників, які найчастіше купують люди похилого віку, в шести аптеках, розташованих у центральній частині міста.
Моніторинг відбувся без попередження - для того, щоб з’ясувати реальну картину. І вона виявилася досить строкатою. Так, різниця в ціні «Предукталу», «Лінексу» коливається в межах 8-9%, «Тіотриазоліну» - 33%, а «Циннаризину» - аж 73%.
На підставі цих даних міський голова надіслав лист в.о. начальника Державної інспекції контролю за цінами у Хмельницькій області Дмитру <emphasis>Ягодину</emphasis> з проханням включити до плану перевірок суб’єктів господарювання, які здійснюють підприємницьку діяльність в аптеках у різних мікрорайонах міста, і залучити при їх проведенні працівників управління економіки міської ради.
Вся проблема в тому, що встановлення граничних торговельних надбавок до оптової ціни виробника для медичних препаратів законом не передбачено. Коли мова йде про окремі продовольчі товари, то, як зазначив заступник начальника управління економіки Сергій <emphasis> Цвяк</emphasis>, на них гранична надбавка встановлена на рівні 10-15%.
Дивує те, що на соціальні продукти цінова межа передбачена, а на ліки - ні. Ситуації не врятує навіть видача ліків за пільговими рецептами певним категоріям населення, бо вони фінансуються лише частково.
Держава розуміє, що без хліба та олії народ не проживе. А без ліків? Враховуючи те, що майже третина населення має ті чи інші хронічні хвороби, навряд чи. От і доводиться розраховувати на співчуття власників аптек та їхнє розуміння низької платоспроможності їхніх постійних клієнтів - пенсіонерів. Втім для більшості підприємців це прибутковий бізнес, і жодна криза йому не завадить (якщо зважити на те, що за кризовий період у місті відкрито ще чотири аптеки).
</body>