<id>A</id>
<author_surname>Шматченко</author_surname>
<author_name>Юлія</author_name>
<title>Батальйону «Золоті ворота» подарували тепловізор, приціли нічного бачення та рації</title>
<publ_in>Слобідський край</publ_in>
<url>http://www.slk.kh.ua/news/ato-na-donbasi/bataljonu-zoloti-vorota-podaruvali-teplovizor_-pritsili-nichnogo-bachennya-ta-ratsiyi.html</url>
<publ_part></publ_part>
<publ_place>Харків</publ_place>
<publisher></publisher>
<year>2015</year>
<pages></pages>
<length>256</length>
<alt_orth>0</alt_orth>
<errors></errors>
<comments></comments>
<body><b>Нове та вкрай необхідне обладнання з’явилося у бійців підрозділу «<foreign>Север</foreign>» добровольчого батальйону особливого призначення «Золоті ворота».</b>
Днями вони отримали тепловізор, приціли нічного бачення та рації.
Підрозділ «<foreign>Север</foreign>», що створений на початку літа 2014-го, було сформовано із жителів Чернігівщини, зараз його бійці виконують завдання у Луганській області.
Наш підрозділ займається виявленням і знешкодженням диверсійно-розвідувальних груп терористів. Ми ведемо, можна сказати, нічний спосіб життя, оскільки саме в цей час доби диверсанти противника намагаються проникнути на наші позиції. Тому прилади нічного бачення нам вкрай необхідні. Без рацій теж неможливо, адже потрібно координувати групи, забезпечувати зв’язок із секретами, засідками, – пояснив командир підрозділу «<foreign>Север</foreign>» Андрій з позивним «Чиж».
Саме тому народний депутат Віктор Остапчук зібрав для вояків чергову «фронтову» посилку – тепловізор, приціли нічного бачення та рації.
Також військові повідомили, що у складі добровольчого батальйону зараз формується служба повітряної розвідки. Для цього хлопцям вкрай необхідні безпілотники. Літальні апарати зможуть замінити безліч розвідгруп, які регулярно вирушають у тил противника, ризикуючи життям. Вартує повітряний шпигун кілька тисяч доларів. На жаль, за час проведення АТО держава ще не налагодила випуск цих необхідних літаків-розвідників. Тож знову вся надія на волонтерів.
– У складі нашого батальйону зараз формується служба повітряної розвідки. Це буде єдина служба у складі МВС України, яка зможе здійснювати повітряну розвідку у великому радіусі і надавати дані як добровольчим батальйонам, так і Нацгвардії та регулярним військам. Так ми зможемо оперативніше відповідати на атаки противника, – розповів офіцер «<foreign>Север</foreign>» Олесь за позивним «Томпсон» (один з «кіборгів», що захищав донецьке летовище).
У повітряної розвідки частина обладнання вже є, частину ще потрібно закупити. Тож бійці просять всіх небайдужих допомогти.
</body>