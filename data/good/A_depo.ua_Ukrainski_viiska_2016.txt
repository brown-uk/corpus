Починаючи з середини лютого, в зоні протистояння на Донбасі спостерігаються події, які з великою обережністю можна віднести до змін у загальній тактиці та стратегії українського командування

Так, у 10-х числах лютого в соціальних мережах від проукраїнського блогера з'явилося повідомлення про те, що в Зайцевому бойовики здали одну з ключових позицій: «Тиждень тому в Зайцевому бойовики ОРДО здали одну з позицій біля школи. Причина: немає людей, бійців нібито не вистачає, ось і довелося віддати ЗСУ. Протягом тижня ці факти намагалися приховувати, але негативні настрої серед місцевих бойовиків ростуть, висловлювання в соціальних мережах не приховати».

Справа дійшла до того, що «офіційні особи ДНР» були змушені виступити зі «спростуванням». Озвучив це «заступник командувача корпусом міністерства оборони ДНР» Едуард Басурін: «Хотів би додати, що останнім часом у ЗМІ з'явилася інформація про те, що ми здали населений пункт Зайцеве – це брехня. Я скрізь говорив і буду говорити, що свої території ми нікому не віддамо».

Однак настільки активне «спростування» призвело до зворотного ефекту – у більшості незалежних спостерігачів тільки зміцнилася впевненість, що не все так просто і, ймовірно, позиція таки здана.

Тим більше, що це почали активно підтверджувати і самі бойовики: «В Зайцевому здали позицію хохлам. Були там дві передові наші позиції: школа і посадка. Вже кілька місяців там немає ні ротацій, ні поповнень - лише "200"-ті та "300"-ті. Звісно, ні техніки, ні артприкриття. Вчора у пацанів здали нерви: викликали машину виходити із Зайцевого. Машина не прийшла. На передовій позиції, яка розташовувалася в посадці, залишилося три (ТРИ) людини. Щоб більш-менш повноцінно нести чергування, потрібно три зміни. Виходить, один чоловік у зміну - це нереально. Раніше там було більше (приблизно відділення). Але поступово люди вибувають - вбиті і поранені. Поповнення немає. Можливо, це пов'язано з тим, що поранені залишаються в штаті, а перевищувати штатний розклад - тяжкий гріх. Постійні обстріли, вилазки противника (зараз там ПС і грузини, а не ЗСУ). Сьогодні хлопці відійшли, здали позицію хохлам. Командира заарештували. А на Зайцевому останнім часом гірше, ніж в аеропорту. Це за відгуками тих, хто туди потрапив з аеропорту. Шкода, якщо Зайцеве здадуть, як Широкіне».

А буквально 24 лютого з'явилося повідомлення про те, що українські війська зайняли так звану «сіру зону» біля Авдіївки. Згідно з офіційним повідомленням штабу АТО: «Щоб уникнути втрат особового складу і жертв серед мирного населення, наші бійці змушені були витіснити ворога за межі населеного пункту». Як зазначається, бойовики регулярно порушували Мінські домовленості, обстрілюючи українські позиції з промислової зони на околиці міста.

Якщо говорити детальніше, то зайнята під Авдіївкою промзона має важливе стратегічне значення – звідси пряма дорога на Ясинувату. Вигідна як для оборони, так і як плацдарм для можливого наступу. І зайнята ця зона була не вчора, а дещо раніше силами 74-го окремого розвідувального батальйону та 16-го окремого мотопіхотного батальйону, і дуже правильно, що про це ніхто не говорив раніше часу. Зараз там активно закріплюються мотострільці.

Взагалі наявність «сірої зони» серйозно впливає на характер протистояння: річ у тім, що в балках, а часто і в населених пунктах «сірої зони» бойовики часто влаштовують схованки зі зброєю і вибухівкою, там же часто розміщуються і позиції артилерії, врешті-решт, ця територія використовується для прориву диверсійних груп.

І якщо раніше наші війська обмежувалися обороною вже зайнятих позицій і вогнем у відповідь на провокації російсько-терористичних сил, то тепер ми спостерігаємо більш активну оборону зі встановленням контролю над найбільш небезпечними ділянками «сірих зон» на стратегічно важливих ділянках фронту, а такими, безумовно, є і Авдіївка, де проходить важлива транспортна розв'язка, і Зайцеве, де наші утримують висоти, ключові для оборони Бахмутського (Артемівського) напрямку і Світлодарська.
