<id>A</id>
<author_surname>Нікуліна</author_surname>
<author_name>Ольга</author_name>
<title>У Краматорську розпочався судовий процес щодо декомунізації</title>
<publ_in>Вісті Донбасу</publ_in>
<url>http://www.vesti.dn.ua/u-kramators-ku-rozpochavsya-sudovy-j-protses-shhodo-dekomunizatsiyi/</url>
<publ_part></publ_part>
<publ_place>Краматорськ</publ_place>
<publisher></publisher>
<year>2016</year>
<pages></pages>
<length>260</length>
<alt_orth>0</alt_orth>
<errors>вичерпано, – повноваження – вичерпано, повноваження</errors>
<comments></comments>
<body><b>Житель Краматорська звернувся до суду з позовом про визнання нечинним розпорядження міського голови щодо перейменування 72 вулиць.</b>
Людині здалося, що думку громадськості не було достатньо враховано під час обговорення питань декомунізації. А отже, за версією позивача, був порушений закон про засудження тоталітарного минулого.
Під час брифінгу заступник начальника відділу правового забезпечення та захисту інтересів територіальної громади Краматорська Інна Шейко наголосила, що відтепер виконком буде в суді доводити законність прийняття розпорядження та залучення громадян до процесу декомунізації.
Перейменування вулиць у Краматорську було нелегким. Спочатку представники депутатського корпусу не могли дійти згоди та ухвалити відповідне рішення міської ради. Коли передбачений законодавством термін було вичерпано, – повноваження щодо перейменування перейшли до міського голови, який низкою розпоряджень і надав вулицям нові назви. Спеціальна комісія з декомунізації працювала в Краматорську протягом дев’яти місяців. За словами Марини Романцової, яка представляє громадську організацію «Хто, якщо не ти», позивач жодного разу не був присутній на засіданнях цієї комісії, жодного разу в процесі обговорення публічно не висловлював свої міркування або зауваження.
Утім, можливостей для активної участі в процесі перейменування вулиць жителям Краматорська було надано чимало. У кожному навчальному закладі були розміщені тематичні поштові скриньки, куди кожен міг покласти листа зі своїми пропозиціями. Як зазначила спеціаліст відділу культури Ірина Савіна, більшість краматорців виявили пасивність щодо участі в декомунізації. Напевно, хтось не вважав цей процес серйозним. Проте коли рішення були ухвалені, а вулиці набули нових назв, почалися телефонні дзвінки до відділу від незадоволених…
Судовий процес проти перейменування може виявитися тривалим. Юристи виконкому мають намір зібрати доказову базу, долучити свідків та довести законність дій місцевої влади щодо засудження тоталітарного минулого у вітчизняній історії.
</body>

 
