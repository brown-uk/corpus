<id>A</id>
<author_surname></author_surname>
<author_name></author_name>
<title>Замість поліклінік - Центри первинної медико-санітарної допомоги</title>
<publ_in>RegioNews-Суми</publ_in>
<url>http://regionews.sumy.ua/node/18892</url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>200</length>
<alt_orth>0</alt_orth>
<errors>№4 - №4,</errors>
<comments></comments>
<body>
На травневій сесії депутати Сумської міської ради ухвалили рішення про створення на базі поліклінік, що діють у міських клінічних лікарнях №1, №5 та №4 трьох Центрів первинної медико-санітарної допомоги. Мерія готова до реєстрації нових комунальних закладів, повідомив секретар міськради Олексій МОВЧАН.
Очікувалося, що на останній сесії міської ради, що відбулася 31 липня, буде створено ще один центр – на базі поліклініки №3, однак за внесення відповідних доповнень проголосували лише 20 депутатів.
За словами начальника відділу охорони здоров’я Ольги БРАТУШКИ, нові установи будуть окремими юридичними особами, де пацієнтів обслуговуватимуть сімейні лікарі.
Нині в Сумах налічується 39 сімейних лікарів при потребі 181. Як зазначив Олексій Мовчан, для задоволення потреб міста у фахівцях сімейної медицини, існують наміри стимулювати випускників медичних вишів, щоб вони лишалися працювати в Сумах. Це можуть бути житло і заробітна плата, яка в пілотних областях України, що впроваджують форми сімейної медицини, сягає 5-7 тис. грн.
Створення Центрів первинної медико-санітарної допомоги – це лише перший етап реформування галузі охорони здоров’я на теренах міста. Ольга Братушка запевнила, що реформа не передбачає жодних скорочень лікарів та медперсоналу, а жителі обстежуватимуться і отримуватимуть медичну допомогу там, де й раніше.
Крім того, планується відкрити 8 амбулаторій у віддалених районах міста, зокрема на Баранівці, Басах, Роменському мікрорайоні тощо.
</body>