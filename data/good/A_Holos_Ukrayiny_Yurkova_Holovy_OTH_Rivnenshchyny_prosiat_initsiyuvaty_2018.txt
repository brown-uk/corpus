<id>A</id>
<author_surname>Юркова</author_surname>
<author_name>Олександра</author_name>
<title>Голови ОТГ Рівненщини просять владу ініціювати законодавчі зміни у сфері оподаткування</title>
<publ_in>Голос України</publ_in>
<url>http://www.golos.com.ua/article/307246</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>222</length>
<alt_orth>0</alt_orth>
<errors></errors>
<comments></comments>
<body>
<b>Податки повинні залишатися на тих територіях, де вони стягуються. Відповідні зміни до законодавства щодо деяких видів податків ініціюють голови ОТГ Рівненщини. З проханням підтримати об’єднані громади області у цьому питанні вони звернулися до голови Рівненської обласної ради Олександра Данильчука під час круглого столу «Роль Асоціацій органів місцевого самоврядування у процесі децентралізації».</b>
За словами голови Малолюбашанської ОТГ Віктора Талащука, найперше держава повинна переглянути механізм стягнення податку на доходи фізичних осіб. Голови ОТГ солідарні в тому, що цей вид оподаткування потрібно стягувати не за місцем роботи, а за місцем проживання. «<quote>Дуже багато жителів нашої ОТГ працюють у Рівному та Костополі, там і сплачують податки. Проте їхні діти ходять у сільські школи та дитсадки. Тож якби ПДФО повертався на місця, ми мали б більше коштів, щоб, наприклад, утримувати наші навчальні та медичні заклади</quote>», — аргументує Віктор Талащук.
Це саме стосується і податку на надра та акцизу на пальне. За словами голови Малолюбашанської ОТГ, сьогодні надходження від останнього скоротилися вдвічі, тоді як вартість пального не зменшується, а навпаки зростає. Також голови ОТГ вважають за доцільне, щоб керівництво держави переглянуло механізм надходження податку на ліс.
Уже найближчим часом порушити ці проблемні питання перед вищим керівництвом держави має намір голова обласної ради Олександр Данильчук під час всеукраїнської наради-семінару для представників місцевого самоврядування, яка відбудеться 11—14 вересня в Затоці. Там будуть присутні члени Української асоціації районних та обласних рад.
</body>