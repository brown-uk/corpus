Факт укладання договору страхування засвідчується страховим свідоцтвом встановленого зразка. Страхові платежі визначаються за розміром страхової суми, строком страхування та ступенем ризику з одночасним використанням граничних розмірів тарифних ставок.

У разі настання страхового випадку страхувальник повинен:
1) вжити заходів щодо запобігання та зменшення збитків;
2) упродовж 1 доби заявити в органи міліції про знищення будівель унаслідок навмисних неправомірних дій третьої особи, у разі пожежі – в органи пожежного нагляду;
3) у добовий строк письмово заявити страховику (страховій компанії), і в заяві докладно вказати, коли і за яких обставин знищено (пошкоджено) будівлі та в які компетентні органи про це заявлено;
4) зберегти до прибуття на місце страховика пошкоджені будівлі в такому стані, який вони мали після припинення впливу страхової події.

Страховик повинен прийняти та зареєструвати заяву страхувальника про знищення або ушкодження будівель, скласти акт відповідної форми з обов'язковою участю страхувальника і двох свідків, при потребі зробити запит до компетентних органів або самостійно з'ясувати причини та обставини страхового випадку, обчислити суму збитку та страхового відшкодування, виплатити страхувальнику страхове відшкодування.

Страхове відшкодування виплачується у розмірі збитку, але не більше від страхової суми. Страхове відшкодування не виплачується, якщо пошкодження (знищення) будівель не пов'язано зі страховим випадком і якщо страхувальник учинив навмисні дії, що спричинили збиток або призвели до скоєння злочину.

Механізм страхування тварин має багато спільного зі страхуванням інших видів майна. Особливість цього виду страхування пов'язана із настанням відповідальності страховика.

Об'єктами страхування тварин, що належать громадянам, є велика рогата худоба віком від одного місяця, коні (віком від одного місяця), свині (віком від шести місяців), вівці, кози, віслюки, мули (віком від одного року), собаки (віком від шести місяців до 10 років), бджолосім'ї, хутрові звірі (кролі, нутрії), декоративні й екзотичні птахи та тварини.

При страхуванні тварин є такі групи ризиків:
1) страхування на випадок загибелі або падежу тварин від хвороб або стихійного лиха, нещасних випадків;
2) страхування на випадок викрадення або навмисних неправомірних дій третіх осіб;
3) страхування на випадок лікування тварин від хвороби чи травми, одержаної внаслідок нещасного випадку;
4) страхування на випадок вимушеного забою тварини, якщо вона травмована через нещасний випадок.

Страхова сума – встановлюється на кожну тварину окремо та не повинна перевищувати ринкової вартості тварини, звіра чи птаха цього виду. Тарифна ставка при цьому становить від 1 до 10% від страхової суми.

Будь-яка непередбачена подія може призвести до великих майнових втрат для громадян. Одним із ефективних методів, який забезпечує їм відшкодування збитків унаслідок нещасних випадків, є страхування домашнього майна громадян. Майно страхують громадяни, які проживають на території України. Страхувальниками домашнього майна можуть бути фізичні та юридичні особи – власники домашнього майна.

З'ясовуючи суть страхування домашнього майна, варто зважати на те, що це страхування вважається комплексним і включає страхування таких видів майна: предмети домашнього вжитку, предмети особистого користування і гігієни, сільськогосподарська продукція, будівельні матеріали, паливо, садово-городній та інший інвентар. Страхування домашнього майна може проводитися за всіма видами або страхуванню можуть підлягати окремі групи майна.

Згідно з Законом України «Про страхування», послуги щодо страхування майна громадян надають у добровільній формі відповідно до правил страхування, розроблених страховиками. Правила страхування можуть суттєво відрізнятися у різних страховиків, але характерними для них є такі умови:
1) договори страхування майна громадян мають короткостроковий характер;
2) сплата страхових платежів може відбуватися в готівковій чи безготівковій формі, одноразово за весь строк страхування чи в кілька строків;
3) під час дії договору страхування страхувальник може укласти додатковий договір на строк, що залишився до кінця дії основного договору;
4) для певних категорій страхувальників страховики можуть надавати пільги.

Домашнє майно громадян страхується так:
• за загальним договором (крім виробів з дорогоцінних металів, коштовного каміння, колекцій картин);
• за окремими предметами домашнього майна;
• за окремими групами предметів, наприклад, меблі, килими, вироби з дорогоцінних металів, колекції, картини.

Особливо цінне майно може прийматися на страхування за спеціальним договором.

Додатково можна застрахувати цивільну відповідальність страхувальника, елементи оздоблення та обладнання житлових і господарських приміщень квартири на випадок їх пошкодження, сільськогосподарські культури. При страхуванні домашнього майна є такі групи ризиків: викрадення, спроба пограбування, стихійне лихо.

Розрахунок розміру завданого збитку має певні особливості:
– розмір збитку визначається окремо за кожним предметом домашнього майна;
– збиток визначається окремо за кожним ризиком знищення або ушкодження домашнього майна, оскільки втрати в обох випадках будуть різні.

Майно вважається знищеним, якщо воно стало цілком непридатним для використання за початковим призначенням, а ушкодженим – якщо якість предмета погіршилася, але можливе відновлення за допомогою ремонту та подальша його експлуатація.

Умови страхування домашнього майна передбачають такі групи ризиків:
1) пожежа – пошкодження чи знищення майна вогнем (у тому числі від удару блискавки, аварій електромережі, вибуху), а також продуктами горіння і засобами пожежогасіння;
2) підпал – пошкодження чи знищення майна в результаті дії вогню, спричиненого підпалом;
3) стихійне лихо – пошкодження чи знищення майна в результаті бурі, урагану, смерчу, землетрусу, просідання ґрунту, гірського зсуву, селевих потоків, сильного дощу, снігопаду, зливи;
4) протиправні дії третіх осіб – пошкодження чи знищення майна в результаті навмисних дій третіх осіб, у тому числі крадіжки зі зломом, пограбування тощо.

Страховий платіж може вноситися страхувальником готівкою або безготівково. Договір оформляється на бланку страхового свідоцтва встановленої форми. Договір з такого виду страхування набирає чинності наступного дня після оплати страхового внеску готівкою, а при безготівковому розрахунку – з дня перерахування страхового платежу бухгалтерією підприємства чи установи.

У разі настання страхового випадку страхувальник повинен:
а) вжити заходів щодо запобігання та зменшення збитків, завданих унаслідок настання страхового випадку;
б) негайно (наприклад, протягом 3-х днів) повідомити страховикові про страховий випадок;
в) при викраденні, пошкодженні внаслідок навмисних дій третьої особи заявити про це в органи міліції, у разі пожежі – в органи пожежного нагляду, при аварії – у відповідні аварійні служби, ЖЕК;
г) скласти перелік знищеного, пошкодженого або викраденого домашнього майна;
ґ) зберегти до прибуття на місце представника страхової компанії пошкоджені речі, внесені у перелік, або наявні залишки від них, показати їх для огляду при складанні акта.

Страхова компанія після одержання заяви про страховий випадок зобов'язується в триденний строк скласти акт відповідної форми (з участю страхувальника та двох свідків). Збитки відшкодовуються таким чином:
– при знищенні, викраденні майна – відшкодовується його вартість, що визначається із страхувальником;
– при повному знищенні – страхова сума, обумовлена загальним договором на відповідну суму майна;
– у разі пошкодження – сума втраченої майном вартості, тобто різниця між вказаною страхувальником вартістю майна та вартістю з урахуванням знецінення (втрати якості та цінності), спричиненим страховим випадком;
