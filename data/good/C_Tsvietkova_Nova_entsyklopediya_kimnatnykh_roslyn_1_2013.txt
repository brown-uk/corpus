Розмноження рослин

Є два головних, принципово різних способи розмноження рослин — вегетативний і насінний.

Вегетативне розмноження — це безстатеве розмноження, за якого нову рослину отримують з якоїсь частини старого: з живця, листка, спеціальних бруньок розмноження, дочірніх цибулин тощо. Змішування батьківських генів, а отже, й ознак, не відбувається, дочірня рослина є свого роду «клоном» материнської. Більшість кімнатних рослин розмножують саме вегетативно.

Насінне розмноження — статеве, в дикій природі воно дуже поширене, але при вирощуванні культурних рослин до нього вдаються головним чином для селекції і виведення нових сортів, тому що батьківські, а отже, і сортові ознаки при ньому часто не успадковуються, до того ж вирощувати рослини з насіння зазвичай складніше. Те саме стосується і розмноження спорами (з кімнатних рослин у цей спосіб розмножуються тільки папороті).

Вегетативне розмноження

Найлегше розмножувати рослини, які утворюють «готові» дочірні рослини і цибулини.

У деяких видів є «дітки» — мініатюрні молоді рослинки, що з'являються просто на листі або стеблинах, у других утворюються дочірні розетки (інколи вже з корінцями), у третіх — бічні паростки. Такі дочірні рослини достатньо перемістити в окрему посудину з придатною ґрунтовою сумішшю (для багатьох — з торфом).

Якщо паростки або дочірні розетки утворюються на кореневищі, від материнської рослини їх треба відокремлювати під час пересаджування. Те саме стосується діток-цибулинок, що формуються під землею.

Розмноження поділом

Деякі рослини можна розмножувати поділом. Для цього материнську рослину викопують, звільняють від земляної грудки і розрізають гострим ножем коріння, цибулину або бульбу на частини. Місця розрізу або зламу треба присипати вугіллям, а отримані частини рослини — висадити на нове місце.

Рослини з добре розвиненою кореневою системою і численними пагонами можна розняти і руками, це зазвичай називають поділом куща.

Поливати дочірні рослини треба частіше, ніж дорослі, інший догляд залишається звичайним.

Розмноження живцюванням

Більшість кімнатних рослин розмножують за допомогою живцювання. Живцюванням називається вкорінення частин стебла (стеблові живці) або листка (листкові живці).

Терміни проведення живцювання у різних видів є різними (найчастіше це весна або осінь).

Середня довжина стеблового живця зазвичай становить 5-15 см, і на ньому повинно бути кілька бруньок (не менш ніж 2-3). До того ж в одних видів з живця зрізається верхівка, бо в цьому разі живці краще вкорінюються, а в інших, навпаки, верхівка є головною частиною живця, без якої він загине, — такі живці називають верхівковими.

Листкові живці у більшості видів бажано брати з «п'яткою» — невеликою частиною пагона, але бегонії і глоксинії можна виростити навіть із частини листка.

Розмноження рослин

Живці треба відокремлювати від материнської рослини гострим ножем або бритвою. Відривати їх не бажано, оскільки рослина може зазнати при цьому занадто великої травми.

Якщо у рослини є молочні судини (судини зі спеціальним соком), живці слід спершу промити в теплій воді, а потім помістити їх на кілька годин у холодне місце або, навпаки, припекти зріз, потримавши його кілька секунд над полум'ям сірника, але так, щоб зріз не обвуглювався.

Деякі види можна живцювати одразу в ґрунт: у торф'яну землю, пісок або звичайну ґрунтову суміш зі збільшеною часткою торфу або піску, тоді як інші укорінюються у воді й у ґрунт висаджуються після появи корінців.

Є види, в яких коріння утворюється дуже погано, у цьому разі їх бажано обробляти спеціальними стимуляторами штибу «Кореневіна».

Живці можна висаджувати як в окремі горщики, так і в спеціальні ящики для розведення по кілька штук на відстані близько 4 см один від одного. У ґрунт їх за винятковим випадком треба загортати неглибоко — на глибину до 5 см.

Дотримання оптимальних для виду режимів температури й освітлення, а для більшості — підтримка підвищеної вологості полегшують укорінення. Для цього живці обприскують частіше, ніж дорослі рослини і по змозі накривають плівкою або розрізаною пластиковою баклажкою, які забезпечують «тепличний ефект». Живці теплолюбних видів краще вкорінювати за підвищеної температури.

Розмноження відсадками

Відсадками називають бічні пагони, які можна змусити випустити коріння ще до відокремлення їх від материнської рослини. Зазвичай на них перетворюють пагони завдовжки близько 30 см з добре розвиненим листям. Якщо стеблина довга, наприклад, у плющів, з неї можна зробити відразу декілька відсадків.

Відсадок прикріплюють шпилькою до поверхні ґрунту іншого горщика і присипають його в цьому місці ґрунтом. У рослин зі здеревілими стеблами треба заздалегідь надрізати кору.

Через деякий час на прикопаній частині з'являється коріння, після чого відсадок відрізається від материнської рослини.

Деякі рослини можна розмножувати повітряними відсадками. Такі відсадки до землі не пригинають, а зрізають із гілки шматочок кори у вигляді вузького кільця або «віконця» і накладають на оголене місце пов'язку зі зволоженого моху або посудину (зазвичай кульок) із землею. Приблизно через місяць у цьому місці почне утворюватися додаткове коріння. Коли воно зміцніє, відсадок разом з ним зрізають і висаджують у горщик.

Розмноження щепленням

У разі щеплення частини однієї рослини приживляють до іншої. Як правило, щеплення роблять, аби забезпечити рослину потужнішою кореневою системою, але іноді і з декоративною метою (наприклад, щоб створити «квітку» з двох видів кактусів, коли один відіграє роль стебла, а другий — «віночка»).

Частина, яку щеплюють, називається прищепою, а рослина з корінням, на яку приживляють прищепу, — підщепою.

Існує три основні способи щеплення і декілька їх модифікацій: окулірування (приживляється брунька під кору), щеплення живцем, аблактування — зрощення невідокремлених від стеблини (стовбура) гілок.

Для окулірування беруть бруньку зі «щитком» («п'яткою») — невеликою частиною стебла. На підщепі роблять Т-подібний надріз, відгортають кору вбік і заводять під неї краї «щитка», після чого притискають й обмотують вузькою стрічкою. Для обв'язування можна використовувати поліетилен, гумові стрічки, шпагат або будь-який інший матеріал, який щільно огортає місце щеплення. Бруньку обв'язувальним матеріалом закривати не можна.

Чи вдалося щеплення, можна визначити через 2 тижні: якщо брунька зелена — все гаразд, та якщо вона потемніла — вам не пощастило.

Різновиди щеплення живцем відрізняються один від одного способом приєднання прищепи до підщепи, але в будь-якому разі живець для нього повинен мати 2-3 бруньки.

Щеплювати косим зрізом варто в тому разі, коли прищепа і підщепа мають приблизно однаковий діаметр. На них роблять зрізи під однаковим кутом, сполучають їх так, щоб не залишалося щілин, і примотують один до одного.

Щеплення клином застосовують у разі великої різниці в товщині стебла. У підщепи, обрізаної на потрібній висоті, вирізають клиноподібне заглиблення, що повторює форму зрізу прищепи, і суміщують частини.

Якщо різниця в діаметрах прищепи і підщепи надто велика, з боків обрізаної підщепи роблять вертикальний надріз (їх може бути декілька), навколо нього відгортають кору і вставляють туди косо зрізану прищепу (або прищепи).

Щеплення у розщіп зазвичай використовують для кактусів. У цьому разі горизонтально обрізану підщепу розрізають посередині й розщеплюють, а в розщіп вставляють косо зрізану прищепу.

Щеплення зближенням (аблактування) практикують, якщо прищепа й підщепа погано приживляються одна до одної. Для цього рослини ставлять поряд, зі стебел на однаковій висоті зрізають ділянки кори зі шматочком деревини і примотують зрізи один до одного. Коли вони зростаються, прищепу обрізають знизу, а підщепу — зверху.
