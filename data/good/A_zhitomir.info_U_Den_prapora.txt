<id>A</id>
<author_surname></author_surname>
<author_name></author_name>
<title>У День прапора чуднівська малеча отримала подарунки та розваги від Руслана Годованого</title>
<publ_in>Житомир.info</publ_in>
<url>http://www.zhitomir.info/news_149952.html</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>237</length>
<alt_orth>0</alt_orth>
<errors>а і отримувала - а й отримувала</errors>
<comments></comments>
<body>
Пострибати на батуті, пограти у настільний футбол чи міні-гольф, взяти участь у різноманітних конкурсах мали змогу цими вихідними дітлахи із Чуднова. У центрі міста проходило святкове відзначення Дня прапора та Дня незалежності, яке організував депутат обласної ради Руслан Годований. На святі малеча не тільки змагалась у спритності та швидкості, а і отримувала подарунки – кожен тримав у руках маленький національний прапорець.
Свято не залишило байдужими ані дітей, ані дорослих. Мама 5-річної Іванки розповідає, що прийшла на свято, яке організував Руслан Годований, вже не вперше.
«Нам подобається, тому що хочеться провести час із користю. Сьогодні малеча дізналась більше про національний прапор, дівчатка взяли участь у конкурсах, провели багато часу на батуті. Такі свята нам дуже потрібні», - розповідає чуднівчанка Олена.
Депутат обласної ради Руслан Годований переконаний, що прищеплення національних традицій повинно відбуватись із самого малечку.
«У День державного прапора та напередодні Дня незалежності дуже важливо, щоб діти привчались до державних символів та української історії. Сьогодні, коли іде війна на Сході, український символ та українських прапор є визначальними для нас. Ідея проведення такого заходу в тому, щоб діти і розважались, і дізнавались більше про символіку в ігровій формі», - каже Руслан Годований.
Чуднівська малеча також завзято взялась за розмальовування асфальту в центрі міста. За кілька хвилин зобразили на ньому величезний синьо-жовтий стяг та карту України.
«Мені свято сподобалось. Я сьогодні провела весь день на батуті. А ще сподобалось малювати. Ми намалювали український прапор», - ділиться враженнями юна гостя свята Марина.
</body>