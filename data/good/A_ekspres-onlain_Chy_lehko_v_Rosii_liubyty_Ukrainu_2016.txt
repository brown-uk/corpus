<id>A</id>
<author_surname></author_surname>
<author_name></author_name>
<title>Чи легко в Росії любити Україну?</title>
<publ_in>Експрес-онлайн</publ_in>
<url>http://expres.ua/main/2016/09/27/204918-legko-rosiyi-lyubyty-ukrayinu</url>
<publ_part></publ_part>
<publ_place>Львів</publ_place>
<publisher></publisher>
<year>2016</year>
<pages></pages>
<length>300</length>
<alt_orth>0</alt_orth>
<errors></errors>
<comments></comments>
<body>
Учитель-росіянин із російського провінційного містечка, який присвятив Україні декілька віршів і за це поплатився, написав листа в редакцію «Експресу» 
Історія росіянина Олександра Бившева вже трохи знана багатьом читачам газети Експрес. Ми рік тому писали про судовий процес над простим учителем із невеличкого селища Кроми Орловської області. 
Торік він написав два вірші «Українським патріотам» і «Українські повстанці», що закликають українців чинити опір інтервентам. У місцеву газету «Зоря» звернулися пильні громадяни, стурбовані творами Бившева. У виданні була опублікована замітка під назвою «Таким “патріотам” місця в Росії немає!».
Після цього поетом зацікавився Слідчий комітет Росії. Вірш «Українським патріотам» в жовтні 2014 року був визнаний екстремістським. Бившева занесли до переліку терористів і екстремістів Росфінмоніторингу, тим самим його банківські рахунки були заблоковані. Тепер він живе на пенсію батьків.
Реакція судової системи РФ теж була миттєвою: 43-річного педагога, який півжиття відддав школі, звільнили з роботи і засудили на виправні роботи «за розпалювання міжнаціональної ворожнечі». Конфіскували комп'ютерну техніку.
Усе це – лише за віршовані рядки. До речі, цей судовий процес був безпрецендентний у Росії: вперше в історії нашого часу людину судили власне за поетичний твір.
Сам поет прокоментував кримінальну справу з іронією: «У часи загальної брехні говорити правду -- це екстремізм». Гільдія експертів-лінгвістів не знайшла в його творі екстремізму, проте їхні відгуки не були відображені у справі.
Звісно, йому, провінціалові, набагато важче, ніж тим чесним росіянам, які проти російської агресії протестують у Санкт-Петербурзі чи Москві. Все-таки у великих містах симпатики України об'єднуються, бо їх – сотні. А Олександр Бившев один такий у своїх Кромнах. І зрозуміло, що він викликає до себе люту ненависть сусідів, колег, колишніх і теперішніх учнів. Хтось вважає учителя словесності божевільним і лише посміюється, але більшість з тих, хто ще вчора подавав йому руку, не приховують агресії.
Йому обіцяли помилування – якщо покається і визнає провину. На суді він не відмовився від жодного свого рядка, жодного слова.
</body>
