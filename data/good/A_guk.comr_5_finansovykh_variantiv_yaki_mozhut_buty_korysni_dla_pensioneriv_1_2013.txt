Цей фактор, звичайно, важливий, проте такий вибір не завжди може бути найвигіднішим. Для того, щоби зробити оптимальний вибір, варто звернути увагу на такі нюанси.
Щорічно Пенсійний Фонд визначає перелік банків, які можуть надавати послуги з виплати пенсій. Теоретично, Пенсійний Фонд вибирає для співпраці надійні банки з хорошими фінансовими показниками. Однак на практиці, перш ніж писати заяву про переведення вашої пенсії в банк, все одно варто переконатися в його надійності та про всяк випадок уточнити, чи є він учасником Фонду гарантування вкладів фізосіб — адже гарантії Фонду поширюються і на кошти на пенсійному рахунку.
За умовами Пенсійного Фонду відкриття та обслуговування пенсійного рахунку в банку має бути безкоштовним, а саму пенсію банк повинен зараховувати на рахунок пенсіонера протягом одного операційного дня після перерахування її Пенсійним Фондом. У цьому сенсі умови всіх банків однакові. Але є й відмінності, на які можна орієнтуватися при виборі.
Перше, на що варто звернути увагу — це можливість відкриття пластикової картки до рахунку: деякі банки пропонують відкрити пенсійний рахунок без картки. У такому випадку вам доведеться щомісяця ходити у відділення і одержувати пенсію у касі або доручити це вашим близьким, оформивши на них довіреність. Такий варіант майже не відрізняється від отримання пенсії на пошті та не дає основних переваг обслуговування в банку, про які мова піде далі.
По-друге, потрібно врахувати кількість банкоматів банку у вашому місті, а також наявність банків-партнерів, в банкоматах яких ви зможете безкоштовно знімати готівку з картки. Адже комісія за зняття грошей у банкоматах інших банків може бути досить високою.
По-третє, поцікавтеся, за якою ставкою нараховуються відсотки на залишок коштів на рахунку. У цьому сенсі важливий не тільки розмір процентної ставки, а й порядок її нарахування. Наприклад, один з банків передбачив, що відсотки нараховуються на залишок понад 1000 гривень за умови наявності на картці такої суми протягом календарного місяця. 
