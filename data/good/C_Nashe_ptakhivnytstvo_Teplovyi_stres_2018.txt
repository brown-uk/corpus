Препарати на основі ефірних олій ментолу та евкаліпту допомагають зменшити тепловий стрес птиці, полегшують їй дихання, підвищують апетит, підтримують роботу імунної системи.

Протягом останніх років проблема глобального потепління стає актуальною й на наших теренах. Зима різко переходить у літо, оминаючи весну. Все частіше й частіше літні місяці року асоціюються з аномально високими температурами, засухами, пожежами тощо. Якщо це явище розглядати з погляду тваринництва, то збитки від нього можуть досягати величезного розмаху. Промислове птахівництво — це найчутливіша до дії теплового стресу галузь сільського господарства. Насамперед це пояснюється фізіологічними особливостями птиці: щільний покрив шкіри пір'ям, відсутність потових залоз, а також високою щільністю поголів'я. Під дією високої температури в пташнику (+35…+40 °C) температура тіла птиці підвищується на 0,5–1 °C, що призводить до збільшення споживання води у 2–3 рази. Подальше підвищення температури у пташнику й, відповідно, температури тіла на 1,5–2 °C призводить до загибелі птиці. Крім того, надмірно висока температура навколишнього середовища запускає цілий комплекс негативних реакцій в організмі під загальною назвою «оксидаційний стрес», коли порушується баланс в організмі птиці між продукуванням вільних радикалів і рівнем нейтралізаційних їх антиоксидантів. За нормальних умов кількість вільних радикалів становить близько 5% загальної кількості метаболітів, а за виникнення стресу, зокрема й теплового, їх рівень різко зростає, а функціональні можливості організму загалом — різко спадають. На практиці тепловий стрес супроводжується спадом продуктивності птиці й, відповідно, економічної ефективності у птахівництві: падає рівень споживання корму, а отже, знижуються прирости та яйценосність, погіршується конверсія корму, якість білка й шкаралупи, збільшується смертність і вибракування птиці.

Боротьба з тепловим стресом

Методи боротьби з тепловим стресом можна розділити на дві групи:
• технологічні, що стосуються облаштування приміщень для утримання птиці (наприклад: покращення вентиляції та водопостачання);
• кормові та медикаментозні, що забезпечують баланс енергії в організмі птиці, її захист від зневоднення й підтримку організму в боротьбі з оксидаційним стресом.

Ураховуючи той факт, що за будь-якого стресу, а надто теплового, тварини дуже погано їдять, засоби для боротьби з тепловим стресом слід застосовувати з питною водою або шляхом розпилення чи холодним туманом. Недоліком методу розпилення чи туманоутворення може бути те, що вони піднімають рівень вологості повітря у приміщенні, який і без того в деяких регіонах може бути критичним.

Препарати на основі ефірних олій ментолу й евкаліпту є необхідною допомогою для зменшення теплового стресу, полегшення дихання птиці, підтримкою роботи імунної системи та покращення апетиту завдяки підвищенню секреторної та ферментативної діяльності шлунково-кишкового тракту. Саме ці препарати можна задавати як із водою, так і через систему розпилення, що за будь-якого застосування допоможе знизити згубний вплив теплового стресу на організм птиці.
