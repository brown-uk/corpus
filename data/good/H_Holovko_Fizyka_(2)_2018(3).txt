<id>H</id>
<author_surname_1>Головка</author_surname_1>
<author_name_1>М. В.</author_name_1>
<author_surname_2>Мельник</author_surname_2>
<author_name_2>Ю. С.</author_name_2>
<author_surname_3>Непорожня</author_surname_3>
<author_name_3>Л. В.</author_name_3>
<author_surname_4>Сіпій</author_surname_4>
<author_name_4>В. В.</author_name_4>
<title>Фізика</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Педагогічна думка</publisher>
<year>2018</year>
<pages>150-154</pages>
<length>1201</length>
<alt_orth>0</alt_orth>
<errors>вчених і нарешті - вчених, і нарешті; їх кінетичної енергії - їхньої кінетичної енергії; їх потенціальній енергії - їхній потенціальній енергії; їх рух - їхній рух</errors>
<comments></comments>
<body><b>§ 23. Основи молекулярно-кінетичної теорії будови речовини</b>
<i>Основні положення молекулярно-кінетичної теорії речовини 
Дифузія
Броунівський рух
Будова та властивості твердих тіл, рідин і газів</i>
<emphasis>Основні положення молекулярно-кінетичної теорії речовини.</emphasis> Із курсу фізики 8-го класу ви вже знаєте, що в основу молекулярно-кінетичної теорії речовини покладено три положення.
<b>1. Будь-які речовини мають дискретну будову. Вони складаються з молекул або атомів, йонів.
2. Частинки перебувають у стані безперервного хаотичного (невпорядкованого) руху, що називається тепловим і загалом є сукупністю поступального, обертального й коливального рухів.
3. Частинки взаємодіють одна з одною і з силами електромагнітної природи. Якщо відстань між молекулами становить два — три діаметри однієї молекули, вони притягуються, а менше одного діаметра — відштовхуються. Сили притягання й відштовхування між молекулами діють постійно і одночасно.</b>
Молекули й атоми мають настільки малі розміри, що їх неможливо побачити за допомогою навіть оптичного мікроскопа. Але здавна вчені мріяли розгледіти молекули. Лише в 1974 р. за допомогою електронного мікроскопа, який має збільшення у мільйони разів, роздивилися великі молекули білкових сполук. Потім, сконструювавши йонний проектор, де на люмінесцентному екрані утворюється збільшене в мільйони разів зображення ультрагострого вістря із вольфраму, уточнили розміщення йонів.
Наразі за допомогою тунельного мікроскопа вдається роздивитися на поверхні твердих тіл навіть окремо взятий домішковий атом, що є переконливим підтвердженням існування молекул, атомів, іонів. На основі дослідження мікроскопічних об’єктів, прогресивним напрямом яких є нанотехнології, можна конструювати штучні речовини.
<b>Нанотехнології — технології розроблення продуктів і компонентів, розмір яких не перевищує 100 нанометрів (один нанометр дорівнює мільярдній частині метра: 1 нм = 1•10–9 м).</b>
Молекули різних речовин по-різному взаємодіють одна з одною. Така взаємодія залежить від типу молекул і відстані між ними. Залежно від характеру руху та взаємодії молекул розрізняють такі стани речовини: твердий, рідкий, газоподібний, плазма.
Безперервним хаотичним рухом молекул та майже відсутньою силою притягання пояснюється здатність газів необмежено розширюватися і займати весь наданий їм об’єм. Пружність газів, твердих тіл і рідин, здатність рідин змочувати тверді тіла, процеси фарбування, склеювання, деформації твердих тіл тощо також свідчать про існування сил притягання і відштовхування між молекулами. Довести існування значних сил притягання між атомами або молекулами твердих тіл можна, зокрема, за допомогою досліду з товстою палицею, яку складно зламати.
<emphasis>Дифузія</emphasis>. Переконливим дослідним підтвердженням основних положень МКТ є явище дифузії.
<b>Дифузія (від лат. <i><foreign>diffusio</foreign></i> — розливання) — процес взаємного проникнення молекул або атомів однієї речовини у проміжки поміж молекулами або атомами іншої, що зазвичай зумовлює вирівнювання їх концентрацій в усьому займаному об’ємі.</b>
Причиною дифузії є тепловий рух молекул і наявність проміжків між ними. Явище дифузії відбувається в рідинах, твердих тілах і газах. Наприклад, у газах — це швидке поширення пахощів навіть у спокійному повітрі: аромат парфумів за кілька хвилин поширюється по всій кімнаті; у рідинах — перемішування, наприклад, води і чорнила, води і розчину мідного купоросу. Із підвищенням температури тривалість процесу дифузії зростає внаслідок збільшення швидкості руху частинок. Дифундують і молекули (атоми) твердих тіл, але за низьких температур це відбувається досить повільно. У рідинах дифузія протікає значно повільніше, ніж у газах, але швидше, ніж у твердих тілах, що пояснюється відмінністю характеру теплового руху атомів і молекул.
У природі дифузія сприяє живленню рослин із ґрунту. Значна роль дифузії й у живленні організмів тварин і людини. Через стінки шлунка і кишок організм «всмоктує» лише ті розчинені в страві речовини, які потрібні для побудови його клітин. Прикладом дифузії є насичення крові киснем і відведення шкідливих речовин (це явище отримало назву осмосу).
<b>Дифузію, що здійснюється через напівпроникні перетинки, називають осмосом.</b>
Завдяки процесу дифузії відбувається соління огірків. Підтримання однорідного складу атмосферного повітря поблизу поверхні Землі, змішування різнорідних рідин, процес розчинення твердих тіл, зварювання металів як шляхом їх плавлення, так і внаслідок стиснення пояснюються явищем дифузії. Подібні явища доводять істинність основних положень МКТ.
<emphasis>Броунівський рух.</emphasis> Одним із найпереконливіших доказів існування хаотичного теплового руху молекул є броунівський рух, названий на честь англійського ботаніка Р. Броуна (1773—1858).
<b>Броунівський рух — тепловий рух частинок, завислих у рідині або газі.</b>
Уперше цей рух було відкрито у 1827 р. під час спостереження спор плавуна у воді. Пізніше Броун спостерігав такий самий хаотичний рух дрібних частинок інших речовин, однак пояснити цього явища він не зміг.
Вивченням броунівського руху займалося багато вчених і нарешті було встановлено, що рух завислих частинок, який спостерігався у полі зору оптичного мікроскопа, здійснюється внаслідок руху молекул рідини. Молекули передають частинкам імпульс, а отже, чинять на них тиск. Якщо частинка має незначну площу поверхні, то на один із її боків у будь-яку мить середнє значення тиску може бути більшим, ніж на інший, тому вона здійснює безладний рух в об’ємі рідини.
Головною причиною броунівського руху є нескомпенсованість сил, з якими молекули діють на завислу частинку. Якщо тиск з усіх боків на броунівську частинку однаковий, то вона не здійснює хаотичного руху.
Безпосередньо спостерігати за рухом частинок, завислих у рідинах або газах, можна за умови, якщо їхні розміри не перевищують 10–6 м. Броунівські частинки безперервно рухаються незалежно одна від одної. Його інтенсивність тим більша, чим вища температура і менша в’язкість рідини та маса завислих частинок незалежно від їх природи.
<emphasis>Будова та властивості твердих тіл, рідин і газів.</emphasis> У твердих тілах відстані між молекулами (атомами) досить малі, тому сили взаємодії кожної з них із сусідніми настільки великі, що молекула здійснює незначні коливання відносно певного фіксованого положення рівноваги. Потенціальна енергія взаємодії молекул значно більша від їх кінетичної енергії, чим і пояснюється властивість твердих тіл зберігати форму та об’єм.
У рідинах сили взаємодії між молекулами слабші, ніж у твердих тілах, і значно сильніші, ніж у газах. Молекули рідини, коливаючись біля певного положення рівноваги, змінюють його з часом, перескакуючи з одного місця на інше. Вони здійснюють коливальний, поступальний і обертальний рухи. У рідинах відстані між молекулами є дещо більшими, ніж у твердих тілах, проте сили взаємодії молекул є значними. Загалом кінетична енергія молекул рідин приблизно дорівнює їх потенціальній енергії.
У газоподібному стані середня відстань між молекулами набагато більша від розмірів самих молекул, тому сили міжмолекулярних взаємодій суттєво не впливають на їх рух. Кінетична енергія хаотичного руху молекул (у довільних напрямках і з різною швидкістю) газу значно більша від потенціальної енергії їх взаємодії. Багатоатомні молекули під час поступального здійснюють також обертальний рух.
Плазма — частково або повністю іонізований газ. Вона складається з йонів, електронів та молекул (атомів). Плазма — найпоширеніший стан речовини в природі. Сонце і зірки — це гігантські згустки плазми. Вона також існує в космосі у вигляді так званого сонячного вітру та утворює іоносферу Землі тощо. Процесами в навколоземній плазмі зумовлені магнітні бурі та полярне сяйво. З нею ми часто зустрічаємося і в повсякденному житті. Полум’я багаття, сірника, світні стовпи газу в медичних «кварцевих лампах» — все це також приклади плазми.
<b>Головне в цьому параграфі</b>
Основні положення молекулярно-кінетичної теорії речовини:
1) будь-які речовини мають дискретну будову. Вони складаються із найдрібніших частинок — молекул або атомів, йонів;
2) частинки перебувають у стані безперервного хаотичного (невпорядкованого) руху, що називається тепловим і загалом є сукупністю поступального, обертального й коливального рухів;
3) частинки взаємодіють одна з одною і з силами електромагнітної природи.
<b>Запитання для самоперевірки</b>
1. Що таке МКТ? Сформулюйте основні положення МКТ.
2. Які спостереження й експерименти підтверджують основні положення МКТ?
3. Атоми і молекули тіла хаотично рухаються. Як це узгоджується з тим, що багато тіл зберігають форму та об’єм?
4. Що таке броунівський рух? Про що він свідчить? Чи є безладний рух порошин у повітрі броунівським?
5. Що називають дифузією? Наведіть приклади дифузії в газах, рідинах і твердих тілах.
6. Опишіть характер руху молекул у газах, рідинах і твердих тілах.
7. Який характер розміщення частинок у газах, рідинах і твердих тілах?</body>