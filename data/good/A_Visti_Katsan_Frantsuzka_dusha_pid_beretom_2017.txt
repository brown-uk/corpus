<id>A</id>
<author_surname>Кацан</author_surname>
<author_name>Ольга</author_name>
<title>Французька душа під беретом бориспільського художника</title>
<publ_in>ВІСТІ. Інформація. Реклама</publ_in>
<url>http://i-visti.com/news/boryspil/1898-francuzka-dusha-pd-beretom-borisplskogo-hudozhnika.html</url>
<publ_part></publ_part>
<publ_place>Бориспіль</publ_place>
<publisher></publisher>
<year>2017</year>
<pages></pages>
<length>352</length>
<alt_orth>0</alt_orth>
<errors></errors>
<comments></comments>
<body>
<b>Французька випічка, олійні фарби, ніжні й кумедні сюжети відомої художниці Євгенії Гапчинської… Хто сказав, що ці уподобання не для хлопців?</b>
Десятирічного Андрія Сахна можна жартома назвати останнім романтиком. «Вісті» дізналися, як почуваються Андрієві життєрадісні кумедні чоловічки у сусідстві із боксерськими рукавичками хлопця, і чому дівчата запрошують шестикласника на всі свята.
Французька душа під беретом бориспільського художника
Андрій Сахно розповів, що пензля до рук взяв ненароком: старша сестра відвідувала гурток малювання в Будинку дитячої та юнацької творчості й запропонувала йому скласти компанію. Батьки купили альбом, гуаш, кілька пензлів, не сподіваючись, що сина «вистачить надовго». Ентузіазм переміг усі сумніви. За невеликий відрізок часу його образи почали набувати серйозних художніх рис. Після невеликої творчої паузи продовжив навчання у ЦТТ «Евріка» під керівництвом Марини Шматкової. Спочатку «виріс» до формату А3, а нині пише олійними фарбами.
П'ятнадцять картин лише за два роки художніх шукань — досить багато. Першим полотном став «Зимовий пейзаж». Його хлопець писав під враженням від прогулянки у лісі. На замовлення тату намалював сонячне гусеня, бабусі — багряний мак. Є в колекції і особлива робота — мамин портрет, змальований з фотографії: колись зафіксував її на кухні на мобільний телефон, а згодом вирішив дати світлині життя олівцями.
Всі дівчата-однокласниці завжди запрошували його на день народження чи не найпершим: з нетерпінням чекали саморобних див від родини Сахно. Тож удвох з мамою Андрій «чаклував» над подарунком для кожної іменинниці індивідуально. З пані Людмилою виготовляли й чималі партії сюрпризів на різноманітні шкільні свята, наприклад, 8 Березня. Пригадують, що від унікальних прикрас для волосся дівчата довго були під враженням. Щоправда, цього року помешкання родини на «фабрику» не перетворювалося: Андрій майстрував подарунок лише для однієї дівчинки. «Подорослішав», — посміхається мама.
Найбільша мрія хлопця — галерея у Франції. Важко не помітити насолоду у його словах, коли розповідає про потяг жити в Парижі. Тож не дивно, що особливою для нього є картина «Французький сніданок». До речі, у кулінарії не пасе задніх, не лише зображаючи трапезу французького пана, а й в реальності. Місить тісто й випікає круасани, тортики та інші смаколики. Смакують випічкою поки лише в родинному колі, та, можливо, вже в наступному навчальному році Андрій пригощатиме нею гостей «Евріки» або друзів та вчителів НВК «Гімназія «Перспектива», де навчається.
</body>