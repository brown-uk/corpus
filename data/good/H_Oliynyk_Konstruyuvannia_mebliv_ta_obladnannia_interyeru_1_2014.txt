<id>H</id>
<author_surname_1>Олійник</author_surname_1>
<author_name_1>О. П.</author_name_1>
<author_surname_2>Гнатюк</author_surname_2>
<author_name_2>Л. Р.</author_name_2>
<author_surname_3>Чернявський</author_surname_3>
<author_name_3>В. Г.</author_name_3>
<title>Конструювання меблів та обладнання інтер’єру</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>НАУ</publisher>
<year>2014</year>
<pages>29-31</pages>
<length>569</length>
<alt_orth></alt_orth>
<errors>їх конструкції - їхньої конструкції; їх комфортності - їхньої комфортності; велика увага приділяється ергономічним вимогам - велику увагу зветають на ергономічні вимоги</errors>
<comments></comments>
<body>
<b>1.6. Ергономічні основи проектування меблів</b>
Зручність користування меблями значною мірою визначається тим, наскільки при проектуванні враховані індивідуальні особливості будови людського тіла, його розміри, функціональні зв’язки в системі «людина — меблі — середовище». Ці зв’язки багатоманітні і виявляються в організації необхідного людині простору, в зручному розміщенні та зберіганні предметів, користуванні різними виробами в процесі праці й відпочинку, забезпеченні оптимального положення тіла людини, мінімальної шкідливої дії і т. ін.
Основою для визначення розмірів виробів і організації інтер’єру, встановлення зв’язків типу «людина — виріб — середовище» є положення і вимоги ергономіки.
<b><i>Ергономіка</i></b> (від гр. <foreign><i>ergon</i></foreign> — робота і <foreign><i>nomas</i></foreign> — закон) — наукова дисципліна, яка вивчає функціональні можливості людини в трудових процесах, виявляє закономірності створення оптимальних умов для високопродуктивної праці й забезпечення необхідних людині зручностей.
Методи ергономічного опрацювання виробів меблів є обов’язковими в усіх розвинутих країнах. Це дає можливість забезпечити високий рівень комфортабельності виробів, оптимальність їх конструкції і раціональну витрату матеріалів при виробництві. На підставі ергономічних рішень досягається зменшення маси виробів при одночасному підвищенні їх комфортності. Особливо велика увага приділяється ергономічним вимогам при проектуванні меблів для сидіння. Тут передбачають автоматичну зміну кута нахилу сидіння і спинки зі зміною пози залежно від маси того, хто сидить, регулювання висоти сидіння, систему м’яких багатоваріантних сидінь.
<b><i>Структура ергономічних вимог.</i></b> Ергономічні вимоги до проектованих об’єктів є комплексом взаємозв’язаних антропометричних, фізіологічних, психофізіологічних, психологічних, соціально-психологічних і гігієнічних вимог, направлених на забезпечення оптимальних умов праці і відпочинку людини та збереження її здоров’я.
Ергономіка як наукова дисципліна ґрунтується на даних різних технічних наук, інженерної психології, соціології, фізіології, психології, антропометрії, гігієні праці тощо.
<b><i>Антропометричні</i></b> вимоги обумовлюють відповідність структури, форми, розмірів виробу і його елементів структурі, формі, розмірам і масі людського тіла, відповідність характеру форм виробу анатомічній пластиці людського тіла. Антропометричні характеристики людини служать основою при нормуванні функціональних розмірів усього наочно-просторового середовища.
<b><i>Фізіологічні вимоги</i></b> покликані забезпечити відповідність виробів меблів фізіологічним властивостям людини, його силовим, швидкісним, біомеханічним та енергетичним можливостям.
<b><i>Психофізіологічні вимоги</i></b> обумовлюють відповідність меблів зоровим, слуховим та іншим можливостям людини, умовам візуального комфорту й орієнтування в наочному середовищі.
<b><i>Психологічні вимоги</i></b> зумовлюють відповідність меблів психологічним особливостям людини, таким як пам’ять, сприйняття, характер, темперамент, емоції, настрій, здібності та інтереси і т. ін.
<b><i>Соціально-психологічні вимоги</i></b> припускають відповідність меблів і середовища перебування людини її характеру і ступеню групової взаємодії, а також визначають ступінь опосередковування міжособистісних відносин змістом спільної діяльності з управління об’єктом.
<b><i>Гігієнічні вимоги</i></b> обумовлюють відповідність меблів особливостям організму людини і включають такі показники: чистоту й гігієнічність матеріалів, що допускають вологе прибирання виробів; термостійкість матеріалів (від –40 до +80 °<foreign>C</foreign>); їх антитоксичність; антистатичність; теплопровідність матеріалів, з якими стикається людина [не більше 0,46 Вт/(мтрад)]: кольоростійкість; відсутність шуму, скрипу і клацань при відкриванні й закриванні дверей, шухляд і т. п. Гігієнічні вимоги припускають також оптимальні значення параметрів фізичного середовища — мікроклімату приміщень, освітленості, шуму, вентиляції тощо.
<b>1.7. Антропометричні вимоги до виробів меблів</b>
Людина є основою для нормування функціональних розмірів усього наочно-просторового середовища, у тому числі й меблевого. Вимірюваннями людського тіла займається антропометрія.
<b><i>Антропометрія</i></b> (від гр. <foreign><i>anthropos</i></foreign> — людина і <foreign><i>metreo</i></foreign> — міряю) — метод вивчення людини, заснований на вимірюванні морфологічних і функціональних ознак його тіла. Вимірювання проводять по характерних (антропометричних) точках за допомогою секційних пристроїв та інструментів з точністю до 1 мм. Середні значення розмірів визначають статистичними методами, оскільки їх розподіл підкорюється нормальному закону.
Ергономічні антропометричні ознаки поділяють на статичні й динамічні. Перші визначають при незмінному положенні тіла людини й ділять на розміри окремих частин тіла і габаритні, тобто найбільші розміри в різних положеннях і позах людини. Ці ознаки використовують при проектуванні меблів, визначенні мінімальних проходів в інтер’єрі.
Динамічні антропометричні ознаки — це розміри, що вимірюються при переміщенні тіла в просторі.
</body>