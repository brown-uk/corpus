<id>A</id>
<author_surname></author_surname>
<author_name></author_name>
<title>На полтавщині очікують різке погіршення погодних умов</title>
<publ_in>Новини Полтавщини</publ_in>
<url>http://np.pl.ua/2014/12/na-poltavschyni-ochikuyut-rizke-pohirshennya-pohodnyh-umov/</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>265</length>
<alt_orth>0</alt_orth>
<errors></errors>
<comments></comments>
<body>
В Україні спостерігається істотне погіршення погодних умов: сильний і мокрий сніг, хуртовини, посилення вітру, на дорогах – ожеледиця.
Така погода за прогнозами Гідрометцентру буде спостерігатися з 27 по 31 грудня, повідомляє Державна служба України з надзвичайних ситуацій.
«Зокрема у зв’язку з переміщенням в Україну активних циклонів з Балкан очікується значне ускладнення погодних умов: 27-28 грудня у південній частині, східних, Дніпропетровській, Кіровоградській, Полтавській та в Сумській областях сніг, мокрий сніг (на півдні з дощем), місцями сильні опади, ожеледь, налипання мокрого снігу, хуртовини, пориви вітру 15-20 м/с, в Криму та Приазов’ї місцями 25-30 м/с », – зазначено в повідомленні.
29 грудня і вночі 30 грудня черговий циклон зумовить в Україні сильний сніг, сильні хуртовини, снігові замети у центральних та Одеській областях, місцями дуже сильні снігопади, у південній частині сильний мокрий сніг та дощ, налипання мокрого снігу, ожеледь. Швидкість вітру посилюватиметься до 17-22 м/с, у південних та центральних областях 25-30 м/с.
Також, за даними синоптиків, у Києві та Київській області вдень 29 грудня та вночі 30 грудня очікуються складні погодні умови: снігопади, хуртовини, снігові замети, на дорогах ожеледиця, посилення швидкості вітру до 17-22 м/с, утворення снігового покриву висотою 10-20 см; вдень 30 грудня та протягом 31 грудня поступове ослаблення і припинення опадів і явищ, зниження температури вночі до 13-17° морозу, вдень до 8-13° морозу. Інтенсивність опадів і явищ буде уточнюватися прогнозами і додатковими попередженнями.
Також повідомляється, що на більшій частині території України утворюється сніговий покрив висотою 10-40 см, на дорогах ожеледиця.
На акваторії Чорного та Азовського морів очікується штормова погода: посилення вітру до 19-24 м/с, 29 грудня пориви 25-30 м/с, висота хвиль на Чорному морі-20-40 дм, на Азовському – 13-20 дм.
</body>