<id>G</id>
<author_surname>Олтаржевський</author_surname>
<author_name>Дмитро</author_name>
<title>Основи та методи діяльності сучасних корпоративних медіа</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Центр вільної преси</publisher>
<year>2013</year>
<pages>24-28</pages>
<length>1013</length>
<alt_orth>0</alt_orth>
<errors>комуніката - адресата; трудову віддачу - трудову видатність; йдеться про виконання ними важливих соціальних функцій - йдеться про те, що вони виконують важливі соціальні функції; їх основних функцій - їхніх основних функцій; русло - річище</errors>
<comments></comments>
<body> 
Слід зазначити, що корпоративні медіа сприяють поліпшенню результатів компанії не прямо, а опосередковано — через вплив на свідомість відповідної цільової аудиторії (співробітників, клієнтів, партнерів). Вони формують громадську думку, перетворюючи її на своєрідний каталізатор соціальної активності, спрямованої на реалізацію місії компанії, її ринкових завдань, формування корпоративної культури тощо. Особливо чітко ця функція проявляється у корпоративній періодиці, спрямованій насамперед на забезпечення усвідомленої діяльності співробітників компанії.
Таким чином, можна сформулювати основні завдання внутрішнього видання: роз'яснення та популяризація місії, стратегії та цілей компанії, формування образів майбутнього, зміцнення корпоративної етики з метою ефективного керування лояльністю, підвищення трудової відданості співробітників, підвищення професійного рівня і загальної поінформованості колективу. При цьому першочергове завдання будь-якого фірмового часопису як ЗМІ — завоювати довіру та інтерес аудиторії.
Головною особливістю аудиторії корпоративної преси є те, що вона представлена сукупністю людей, які споживають інформацію у зв'язку зі своєю виробничою діяльністю. Це означає, що і тематика, і стиль таких видань повинні бути максимально спрямовані на висвітлення життя тієї чи іншої компанії, організації, підприємства. Ще одна істотна особливість — неоднорідність цільової аудиторії. Вона складається із представників різних професій, спеціальностей, соціальних верств: від прибиральника — до генерального директора, але всі вони мають бути однодумцями, сповідувати в рамках своєї виробничої діяльності одні й ті самі принципи та цінності. Не слід забувати, що аудиторія більшості корпоративних видань, котрі зазвичай розповсюджуються безплатно серед співробітників чи клієнтів компанії, стала. З огляду на це позитивним для компанії-видавця є досить простий доступ до комуніката, якому внутрішня газета чи журнал з певною періодичністю лягає на робочий стіл. Проте існує небезпека, що через брак нагальної потреби боротися за аудиторію фірмове видання може втратити якість, не маючи особливої мотивації в зацікавленні читача, журналістського самовдосконалення, пошуку нових форм.
Тепер внутрішні часописи найчастіше розглядають як інструмент формування корпоративних комунікацій, провідник корпоративної ідеології, засіб внутрішнього та зовнішнього PR. Проведене серед керівників 500 найбільших світових корпорацій опитування показало, що до головних цілей корпоративних видань належать утримання наявних клієнтів, керування іміджем компанії, збільшення продажу, мотивування співробітників.
Не викликає сумнівів те, що корпоративні медіа — надзвичайно потужний інструмент корпоративного PR (як зовнішнього, так і внутрішнього), який є важливим елементом бізнес-комунікацій. За його допомогою компанія може презентувати свою місію, стратегію, формувати образи майбутнього, керувати лояльністю, підвищувати трудову віддачу колективу, долати кризові та потенційно кризові ситуації, підвищувати професійний рівень і загальну поінформованість співробітників. Ці думки поділяють експерти в галузі зв'язків із громадськістю: PR відповідає за формування суспільної думки і створення репутації. Що активніший процес рівноправного відкритого діалогу із суспільством, то стабільніша і позитивніша репутація організації. PR загалом покликаний забезпечувати ефективний діалог із суспільством, формуючи і підтримуючи позитивний образ, репутацію компанії, її послуг і ключових співробітників.
Створюючи модель корпоративного видання, обов'язковим для включення в неї будуть компоненти корпоративної культури, до яких належать: корпоративна ідеологія; корпоративний імідж; історії, міфи, легенди компанії; корпоративні ритуали, традиції; зовнішній вигляд співробітників, офісів, будівель компанії; корпоративна символіка; внутрішньофірмова та зовнішня поведінка, її взаємодія в рамках корпоративної культури.
Тож і корпоративні медіа бачаться як важливий специфічний напрям соціокомунікативного процесу, що забезпечує обмін інформаційними потоками не лише всередині компанії, а й зовні. Ось чому від якості та ефективності такої комунікації залежить не лише успіх окремої бізнес-організації, а і певною мірою стан інформаційного простору загалом. Слід зазначити, що внутрішньофірмові ЗМІ активно формують економічну культуру, корпоративні стандарти, моделі взаємодії організацій із громадськістю. Тобто йдеться про виконання ними важливих соціальних функцій.
Окрім того, корпоративні медіа реалізовують різноманітні прикладні завдання в галузі управління персоналом, формування громадської думки, менеджменту корпоративних комунікацій. Передусім це побудова позитивного іміджу компанії, створення єдиного інформаційного поля в рамках підприємства, підвищення ефективності внутрішньокорпоративних комунікацій, що забезпечує усвідомлену діяльність співробітників, впливає на поліпшення результатів діяльності компанії через громадську думку.
Вивчення діяльності корпоративних медіа під таким ракурсом дає нам змогу виокремити кілька їх основних функцій:
<b>1. Масовоінформаційна.</b> У сучасному інформаційному світі великого значення набуває спеціалізована, локальна інформація, зокрема і корпоративна. Корпоративні ж медіа є прямим спеціалізованим каналом, через який повідомлення поширюються на певну вузьку професійну, виробничу, бізнесову аудиторію. Така діяльність містить усі ознаки масової комунікації. Корпоративні ЗМІ беруть участь у системних, «коротких», точкових комунікаціях, які охоплюють переважно невеликі за кількістю, замкнені, згуртовані за професійними та комерційними інтересами групи. Відгукуючись на їхні запити, фірмові часописи генерують інформаційні потоки і скеровують у потрібне для бізнес-організації русло.
<b>2. Соціокомунікативна.</b> Діяльність корпоративних медіа має видимий соціальний підтекст, притаманний усій системі масових комунікацій. Її кінцевими наслідками є встановлення діалогу між компанією та суспільством, гармонізація особистих і корпоративних інтересів у колективі, мотивація та сприяння самоідентифікації працівників, поліпшення виробничих стосунків тощо. Так, внутрішні видання здатні змінювати громадську думку та людські стосунки на рівні професійних громад, бізнесово-виробничих спільнот. Соціальна специфіка функціонування фірмової періодики полягає і в певній інформаційно-роз’яснювальній діяльності. Ось чому цей різновид мас-медіа варто розглядати як засіб посилення суспільного діалогу, встановлення взаєморозуміння, оптимізації інформаційного поля всередині колективу та організації загалом, тобто як інструмент врегулювання соціального боку економічних відносин.
<b>3. Корпоративно-комунікативна.</b> Корпоративні медіа — важлива системна частина комунікативних процесів, без яких неможливо уявити сучасну бізнес-організацію. У порівняно невеликих колективах повідомлення можуть передаватися із вуст у вуста, однак у великих професійних громадах, де кількість співробітників сягає тисяч осіб, а структурні підрозділи розташовані на значній відстані один від одного, організувати обмін думками і встановити взаєморозуміння допомагають внутрішні ЗМІ. Компанія ж використовує це бажання працівника бути причетним до певної організації, що має відоме ім'я, статус лідера, незаплямовану репутацію, як одну із можливостей його нематеріального заохочення. Комплекс спільних переконань (його ще називають корпоративною культурою або корпоративною філософією) консолідує інтереси учасників комерційної організації та водночас є виявом їхніх поглядів.
<b>4. Бізнесова.</b> Очевидно, що діяльність фірмових медіа можна назвати рекламно-інформаційним та PR-супроводом бізнесу. Ефективність зовнішніх видань може вимірюватися на підставі того, скільки за його допомогою вдалося залучити нових споживачів і скільки утримати наявних клієнтів. Роз'яснюючи та популяризуючи на шпальтах внутрішнього видання політику компанії, цілі та принципи її роботи, можна домогтися підвищення лояльності працівників, а отже, загальної ефективності всіх процесів у компанії, формування її довгострокових конкурентних переваг. Іншими словами, реалізація бізнесової функції корпоративних медіа полягає в тому, наскільки успішно вони допомагають компанії заробляти кошти та наскільки збільшують вартість самого бізнесу.
Отже, зі сказаного можна зробити висновок, що фірмова періодика поєднує широкий діапазон функцій як локального прикладного характеру, пов’язаного з підвищенням ефективності бізнесової, управлінської, маркетингової, рекламної та PR-діяльності на рівні окремих компаній, так і глобального соціокомунікативного впливу в масштабах усього суспільства, пов’язаного з інформуванням, роз’яснюванням, вихованням, формуванням психологічного клімату тощо.
</body>
