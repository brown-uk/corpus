У Харківському інституті протезування уже місяць навчають дітей з діагнозом ДЦП ходити за допомогою роботизованої системи «Локомат».

Апарат примусово рухає ноги дітей, імітуючи ходьбу. Завдяки такій процедурі, хворі швидше навчаються ходити.

Як розповів заступник голови ХОДА Ігор Шурма, на сьогодні в Харківській області зареєстровано 923 дитини, уражені дитячим церебральним паралічем. 30 % цих дітей потребують проходження курсу реабілітації на «Локоматі». На сьогодні уже п'ятеро дітей області з діагнозом ДЦП пройшли 12-денний курс реабілітації.
- Спільними зусиллями Міністерства соціальної політики, промислового об'єднання «Укрпротез» і облдержадміністрації вдалося домогтися, щоб один з шести «Локоматів» (в Україні) потрапив саме до Харкова, - зазначив Ігор Шурма.

Вартість самого «Локомату» складає 4 млн 800 тис. Реабілітація на швейцарському апараті для дітей безкоштовна, адже процедури, які на ньому можна проходити, не потребують додаткових препаратів.
- Реабілітаційному курсу на «Локоматі» передують різні обстеження, курси лікування та супровідна терапія, вартість яких становить близько 5,5 тис. грн. Кошти потрапляють з державного бюджету, - зазначив заступник губернатора. Він додав, що окрім дітей з області до Харкова на реабілітацію приїжджатимуть пацієнти й з інших регіонів України.

Як розповіла директор УкрНДІ протезування Антоніна Салєєва, «Локоматом» поки користуються лише три тижні, тому точні результати його роботи, поки оцінити важко.
- Цей локомат дуже важливий, тому що раніше необхідно було займатися місяцями з тренерами та інструкторами, а зараз можна задати різні програми на апараті і дитина уже може відразу ходити. На системі можна міняти темпи, рівні навантаження, - розповідає Антоніна Салєєва.

Аби дітям було цікавіше проходити процедури, вони бачать перед собою анімаційне зображення, що імітує їхню ходьбу. Так, малеча під час терапії, може опинитися в лісі, пустелі, тощо. Діти не просто ходять, а й виконують завдання лікарів - ловлять зайців, лисиць, збирають монети. Такі вправи допомагають розвивати координацію рухів. Коли дитина сама робить якісь зусилля під час ходьби на «Локоматі» система відчуває це і на екрані з'являються посмішка — своєрідне заохочення для малечі.

Швейцарський апарат розрахований на дітей до 11, 12 років.
