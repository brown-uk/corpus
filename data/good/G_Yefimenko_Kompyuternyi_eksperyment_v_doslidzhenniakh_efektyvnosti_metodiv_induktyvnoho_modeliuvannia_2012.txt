В роботах запропоновано нові критерії оптимальності плану експерименту для визначення якості побудованих регресійних моделей за умов структурної невизначеності моделі та наявності в ній випадкових регресорів. Автор пропонує порівнювати ефективність різних методів побудови моделей не у всій області можливих значень параметрів, а в спеціальних точках цієї області. Результати цих досліджень щодо порівняльного тестування критеріїв ідентифікації показують, що існують області, де один критерій переважає інший. При проведенні експериментів ідентифікація математичної моделі проводиться на основі обмеженого обсягу експериментальних даних. Результатами досліджень є кількість виборів моделі з відповідного класу. Кількість повторів в експериментах сягає 500.

Комплексні обчислювальні експерименти виконано в [7]. Тут досліджуються як критерії якості ідентифікації, так і алгоритми в цілому при різних рівнях і видах шуму. Зокрема, за допомогою імітаційного експерименту визначалась область застосовуваності та ефективності методу групового урахування аргументів (МГУА). Загальне число повторів було не досить великим, однак генерувалися як реалізації вхідних параметрів, так і шум для кожної реалізації входів. Крім тестування алгоритмів та критеріїв з метою визначення завадостійкості виконано тестування двох методів оцінювання параметрів при різних рівнях шуму. Слід відзначити спосіб зашумлення, використаний авторами роботи. Він полягає у тому, що до п'ятої частини значень вихідної змінної додавався шум, рівень якого становив від 600 до 1200%. За таких умов (а також при використанні випадкових величин, розподілених за законом Коші) більш робастним при оцінюванні параметрів виявився метод послідовних наближень. Для наочності результатів моделювання якість структур різних моделей умовно оцінювалася балами у залежності від ступеня відмінності від істинної структури. Так, структуру істинної моделі складності 3 оцінено в 4 бали. Структури, що мають нестачу одного параметра або один додатковий параметр, оцінено в 3 бали і т.д. Таким чином, максимально можлива кількість балів при 100 повторах становила 400 балів. Запропонований спосіб дає можливість коректно порівнювати результати тестування різних критеріїв та методів оцінювання параметрів за одних і тих же початкових умов.

В [8] за допомогою обчислювального експерименту виконано аналіз алгоритмів структурної ідентифікації. Особливістю проведених автором досліджень є урахування властивостей складних нелінійних об'єктів. Так, істинна модель містила експоненційні та степеневі складові. Також при генеруванні вибірки використано генератор з нормальним розподілом випадкових чисел у випадку нерегульованих змінних та з рівномірним розподілом – для регульованих змінних. Використовувалося усереднення результатів. Слід відзначити також варіювання автором кількості експериментальних точок і рівня шуму та підхід автора, коли при моделюванні відома апріорна інформація про структуру істинних залежностей об'єкта і визначаються умови, при яких ця інформація не покращує якість моделювання.

В роботі [9] запропоновано багатоетапний комбінаторно-селекційний алгоритм, в якому реалізовано схему скорочення повного перебору моделей. Складовою частиною цього алгоритму є рекурентна процедура послідовного оцінювання коефіцієнтів частинних моделей за МНК. За допомогою чисельного експерименту, в якому була розв'язана задача ідентифікації з використанням критерію мінімуму зміщення і комбінованого критерію при рівні рівномірно розподіленого шуму 5% було показано ефективність запропонованого алгоритму, а саме, високу ймовірність отримання результату повного перебору при значно менших обчислювальних затратах.

Результати тестування алгоритмів самоорганізації щодо завадостійкості селекції моделей наведено в [10]. Тестувалися найуживаніші в алгоритмах МГУА критерії селекції моделей. За допомогою обчислювального експерименту порівнювалися різні варіанти одно- і двокритеріального вибору моделей та визначалася гранична завадостійкість ідентифікації.

В роботі [11] розроблено метод індуктивного знаходження оптимальних структурних моделей та виконано його порівняння з відомими методами побудови моделей. Висновок про ефективність запропонованого методу робиться на основі порівняння точності прогнозу за допомогою побудованих моделей при розв'язанні реальних практичних задач.

Загальну методику тестування полігармонічного алгоритму МГУА запропоновано в [12]. Процедура тестування полягає в тому, що за заданими рівняннями з відомим числом гармонік обраховується ряд значень, за яким відновлюється початкове рівняння. Автори підкреслюють важливість точності як відтворення структури, так і оцінки параметрів. В тестових прикладах, які дозволили виділити особливості та підтвердили точність досліджуваного алгоритму, використовувалися різні набори частот та амплітуд.

В [13] на реальних даних виконується порівняльне тестування різних варіантів знаходження короткострокового експрес-прогнозу за невеликою вибіркою даних для домашнього моніторингу діабету. У зв'язку з недостатньою кількістю даних до вибірки додаються середні точки. Результати порівнюються за значенням прогнозів, отриманих різними способами.

Комплексні дослідження методів моделювання виконано в роботах [14-16]. Зокрема, проведено порівняльне тестування первинного алгоритму МГУА та різних його модифікацій на тестових прикладах та на реальних задачах. Виконано експерименти з гетерогенними нейронними мережами, де використовувалися дані декількох реальних задач різної складності та різного рівня шуму із застосуванням ансамблевих моделей (по 10 моделей для кожного типу мережі). Також проведено тестування критеріїв селекції моделі для визначення залежності мінімального значення критерію від рівня шуму. Генерувався шум від 0 до 200% і 30 моделей для кожного рівня шуму та різним штрафом за переускладнення. Згідно з результатами цього тестування, при моделюванні даних з низьким рівнем шуму штраф за переускладення моделі має бути невеликим і навпаки – значним – при сильно зашумлених даних.
