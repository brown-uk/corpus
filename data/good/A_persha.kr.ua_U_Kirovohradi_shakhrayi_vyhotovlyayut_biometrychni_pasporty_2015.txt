На довірливих кіровоградців полюють шахраї та фірми-посередники, які за 1000 грн. готові «виготовити» біометричний паспорт, який коштує 518 грн.

Із запровадженням біометричних паспортів активізувалися шахраї та фірми-посередники, які пропонують «прискорити» оформлення біометричного паспорта або просто оформити цей документ – повідомляють Першій електронній в прес-службі УДМС України в Кіровоградській області. Розцінки на послуги таких посередників починаються від 1000 грн.

Закінчується «біометрична афера» в кращому випадку звичайним оформленням документа у міграційній службі у встановлений законодавством строк, у гіршому – втратою коштів і неотриманням документа. Інформація про вже виявлених «посередників» передана до правоохоронних органів для відповідного реагування.

Для оформлення біометричного паспорта громадянам необхідно звертатися до відповідного найближчого підрозділу міграційної служби, і нікуди більше. Тільки працівники міграційної служби здійснюють фотографування, сканування підпису та відбитків пальців рук особи, і без особистої присутності людини у підрозділі ДМС ці процедури провести неможливо. Система, на основі якої оформлюються паспорти, не приймає інформацію з жодних носіїв.

На своїх сайтах шахраї пишуть, що нібито є офіційними партнерами Державної міграційної служби України, або ж Державного підприємства «Документ» у галузі оформлення документів, однак ані міграційна служба, ані ДП «Документ» не співпрацюють з питань оформлення паспорта для виїзду за кордон з жодними приватними компаніями.

У разі виявлення приватних організацій, які пропонують послуги з оформлення біометричного паспорта, громадяни мають інформувати правоохоронні органи або міграційну службу.
