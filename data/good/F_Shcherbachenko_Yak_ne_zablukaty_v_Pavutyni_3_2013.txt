<id>F</id>
<author_surname>Щербаченко</author_surname>
<author_name>Тетяна</author_name>
<title>Твоє місце в мережі</title>
<publ_in>Як не заблукати в Павутині</publ_in>
<url></url> 
<publ_part></publ_part>
<publ_place>Львів</publ_place>
<publisher>Видавництво Старого Лева</publisher>
<year>2013</year> 
<pages>71–74</pages> 
<length>603</length>
<alt_orth>0</alt_orth>
<errors>скачування — звантаження; можливості роздрукувати - роздрукувати; вирішено - розв’язано</errors>
<comments></comments>
<body>
За інформацією, яку Ти тут розмістиш, люди зможуть скласти враження про Тебе і Твої інтереси. Тому пиши вдумливо, не забуваючи про безпеку.
Усі соціальні мережі мають приблизно однакові можливості: можна додавати користувачів у список друзів (щоб потім швидко знайти людину), писати листи чи короткі повідомлення. Можеш додавати фотографії та відеокліпи й позначати на них друзів (але пам’ятай про авторське право), публікувати нотатки й короткі повідомлення на головній сторінці свого профілю, «стіні» — щоб друзі знали, як Ти почуваєшся і що робиш. Можна обмежити доступ до своєї сторінки — зробити, наприклад, щоб її могли переглядати тільки ті, кого Ти маєш у друзях.
<emphasis>ЗВІСНО, НІХТО НЕ ЗМОЖЕ ЗАБОРОНИТИ ТОБІ ОПРИЛЮДНИТИ, НАПРИКЛАД У СВОЄМУ БЛОЗІ, ТВІР ІНШОЇ ЛЮДИНИ, АЛЕ ПОПЕРЕДНЬО КРАЩЕ СПИТАЙ У НЕЇ ДОЗВОЛУ АБО Ж, ЯКЩО НЕМОЖЛИВО З НЕЮ ЗВ’ЯЗАТИСЯ, ВКАЖИ ІМ’Я АВТОРА І САЙТ, ЗВІДКИ ВЗЯТО ТВІР</emphasis>.
<b>ПРИВАТНА ФАЙЛОЗБІРНЯ</b>
Часом буває так, що дуже потрібно зберегти файл, щоб працювати з ним на іншому верстаку, але такої можливості немає. Флешка десь заблукала в стосах книжок на столі, власний жорсткий диск заповнений під зав’язку, чи, може, Ти сумніваєшся щодо «вірусної» чистоти носіїв... У такому разі Тобі стануть у пригоді мережеві <emphasis>ВІРТУАЛЬНІ</emphasis> диски.
Послуги зі збереження файлів надають різні сервери. Біля входу до пошти чи навіть уже в самій скриньці Ти можеш натрапити на посилання «е-диск», «віртуальна флешка», «файли» тощо. Сміливо заходь туди, викладай інформацію та не бійся, що така «флешка», або «диск», дорогою до друзів зламається, розмагнітиться чи ще якимось несподіваним чином буде пошкоджена.
Дізнайся, яку кількість місця Тобі запропоновано, і чи немає обмежень у тривалості зберігання файлів. Можна відкрити доступ до них іншим людям, якщо є потреба. І, що важливо, така «флешка» розміром в декілька гігабайтів — безкоштовна, на відміну від невіртуальної, фізичної. Ти оплачуєш лише трафік: за завантаження та скачування файлів.
<emphasis>ЯКЩО ТОБІ НІ ДО ЧОГО ЦІЛИЙ АРХІВ, АЛЕ ТРАПИЛОСЯ ТАК, ЩО ТРЕБА ЗБЕРЕГТИ В МЕРЕЖІ ЯКИЙСЬ ФАЙЛ, МОЖЕШ СТВОРИТИ У СВОЇЙ ЕЛЕКТРОННІЙ СКРИНЬЦІ ЛИСТ-ЧЕРНЕТКУ Й ПРИЄДНАТИ ПОТРІБНІ ДОКУМЕНТИ. ЗГОДОМ ВІДКРИЄШ ЇХ НА БУДЬ-ЯКОМУ ПІД’ЄДНАНОМУ ДО МЕРЕЖІ ВЕРСТАКУ.</emphasis>
Наприклад, Ти не маєш можливості роздрукувати вдома написаний для уроку реферат. Зберегти на диск чи можливості роздрукувати флешку також нема як. Ідеш до дідуся, у нього є принтер і доступ до Мережі. Там відкриваєш потрібний документ і пускаєш його до друку. Проблему вирішено! До речі, і для редагування файлів безпосередньо в Мережі є низка сервісів. Причому є можливість залучати до цієї роботи й друзів чи колег.
Також є веб-альбоми. У них можна цікаво та безпечно впорядкувати родинні фотоархіви, малюнки мами-художниці чи власну колекцію <emphasis>ФЛЕШ-ЛИСТІВОК</emphasis> із білими котами.
<b>БУТИ В КУРСІ НОВИН</b>
На деяких Інтернет-сторінках можна підписатися на різноманітні новини.
Це приблизно так само, як передплатити газети й журнали, але — безкоштовно.
У спеціальному віконці сайту Ти просто залишаєш свою електронну адресу. Відтак час від часу до Твоєї скриньки будуть надходити листи про те, що нового трапилося у світі або що нового з’явилося на сайті, яким Ти цікавишся. Лист може містити посилання на сторінку з докладним повідомленням.
Підписку використовують і для того, аби знати, хто що пише на обраному Тобою форумі чи як коментує Твої записи в блозі. Але якщо підписок буде дуже багато, Твоя електронна скринька може вщерть заповнитися, і в тій плутанині позагублюються справді важливі листи. Тож не переборщи з ними й у разі чого натискай на посилання в кінці листа: «Відписатися».
<b>ЗНАЙТИ БАТЬКАМ НОВУ РОБОТУ</b>
У Мережі є безліч можливостей не тільки завести нових друзів, а й знайти нових працівників або роботодавців.
Існують спеціальні сайти з пошуку роботи як в Україні, так і за кордоном. Іноді на них потрібно зареєструватися, а часом досить лишити свої правильні координати та коротку інформацію про себе в тому розділі, де шукаєш роботу. Варто вказати вік, досвід роботи й основні місця праці.
</body>
