<id>A</id>
<author_surname>Абліцова</author_surname>
<author_name>Анна</author_name>
<title>Відьом не спалювали, «поясів вірності» не носили. Руйнуємо 10 міфів про Середньовіччя</title>
<publ_in>Хмарочос</publ_in>
<url>https://hmarochos.kiev.ua/2018/10/03/vidom-ne-spalyuvali-poyasiv-virnosti-ne-nosili-ruynuyemo-10-mifiv-pro-serednovichchya/</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>583</length>
<alt_orth>0</alt_orth>
<errors>Микола Коперник - Миколай Коперник</errors>
<comments></comments>
<body>Згадки про страти людей, підозрюваних у відьомстві, збереглися в середньовічних документах.
<b>Чому це не так.</b> На відьом дійсно полювали, але їх не спалювали. До того ж, церква цим не займалася. За Карла Великого у Священній Римській імперії фальшиві звинувачення у відьомстві були карним злочином. У X столітті у канонічному праві з’являється так званий «Єпископський канон», за яким віра у відьмацтво суперечить основним тезам християнства. У XI столітті Папа Римський Григорій VII писав, що не можна звинувачувати безневинних жінок у природних катастрофах. Створена в XIII столітті інквізиція розглядала, насамперед, справи про єресь, але якщо все-таки звинуваченим у відьмацтві вдавалося потрапити до рук їй, а не своїм сусідам, у них було більше шансів вижити.
Масові страти відьом почалися в XVI столітті, коли посилилася віра в їхній зв’язок з дияволом.
<b>Міф 8. Жінки були безправними та неосвіченими</b>
Середньовічні жінки не працювали, не мали прав і мовчки корилися наказам чоловіків.
Ситуація з правами жінок у Європі ще століття тому була доволі скрутна. Тому припускають, що в похмурому Середньовіччі жінки не мали прав узагалі.
<b>Чому це не так.</b> Насправді жінки багато працювали та, що важливо, могли заробляти гроші. Міські майстерні часто були сімейними закладами, і збереглося чимало свідчень про те, що дружини допомагали чоловікам у ремеслах. Дружини купців були продавчинями. І навіть вельможні дами мали чимало роботи, бо мусили дбати про маєтки.
Жінки мали право власності та свободу цією власністю порядкувати, що доводять, наприклад, збережені жіночі заповіти. Не бракувало їм і права голосу: черниця Гільдеґарда Бінгенська залишила після себе наукові трактати, містичка Катерина Сієнська мала вплив на італійську політику XIV століття, Христина Пізанська була професійною письменницею, вела хроніки й наставляла спадкоємців престолу. І навіть поруч із трубадурами творила ціла низка трубадурок, які пропонували жіночий погляд на куртуазну любов.
На думку деяких дослідників, якщо в заможних родинах хлопчиків навчали суто чоловічих справ — полювати, битися на мечах, то в освіті дівчаток знаходили місце на читання й письмо.
<b>Міф 9. Повний науковий занепад</b>
Найбільшою проблемою, якою переймалися середньовічні вчені, було те, скільки янголів може поміститися на вістрі однієї голки.
Протестантські апологети, а згодом і просвітники критикували схоластичний метод середньовічної науки, і з цієї критики народилося глузливе запитання про янголів і голку.
<b>Чому це не так.</b> Тома Аквінський у книзі «Сума теології» справді розмірковує, чи можуть кілька янголів перебувати в одному місці одночасно, але йдеться про взаємодію матеріального і нематеріального аспектів світу — обидва були реальні для середньовічної науки.
Філософи в середні віки цікавилися не тільки релігійними питаннями. А якщо йдеться про ченців, то монастирське середовище пропонувало сприятливі умови для розвитку й поширення науки: власне майно монастирів і фінансова підтримка від пожертв дозволяли не перейматися про щоденний хліб, у бібліотеках містилися книжки з різноманітних дисциплін, а повсюдна латина загалом полегшувала налагодження інтелектуальних зв’язків.
<b>Міф 10. Люди вважали, що Земля пласка</b>
Середньовічні люди беззаперечно вірили, що, дійшовши до краю Землі, можна впасти з неї або пробити небо головою.
Астроном Микола Коперник наводив думки маргінальних середньовічних авторів про пласку Землю як зразок помилкової космології. Історики науки XIX століття, яким важливо було протиставити релігію й розум, підхопили ці тези як репрезентативні для Середньовіччя загалом.
<b>Чому це не так.</b> Про те, що земля куляста, знали ще античні філософи: Платон, Парменід, Евклід. Середньовічні вчені не бачили причин із ними сперечатися, адже Бог оселив людину у світі, щоб вона його пізнавала, і наділив розумом для цієї мети. Про сферичну форму Землі писали, погоджуючись із раціональними доказами, святий Августин у IV столітті, Беда Преподобний у VII, Гільдегарда Бінгенська у XII чи Тома Аквінський у XIII. І навіть Данте в «Божественній комедії» писав, що пекло простягається аж до центру земної кулі.</body>