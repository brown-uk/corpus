Кожен кавовий напій потребує особливого підходу в подаванні на стіл.

Кава з молоком

Каву з молоком подають не в кавових філіжанках, а у чайних кухликах чи в склянках із підсклянниками. Кухлі ставлять просто перед гостем.

Кава по-віденському

Подібно до кави з молоком подають і каву по-віденському, додаючи збиті вершки безпосередньо перед уживанням напою.

Кава-ґлясе

Каву-ґлясе подають у конічній склянці місткістю 250 мл, із кулькою морозива. Склянку з ґлясе ставлять на тарілку, вкриту мережчатою паперовою серветкою. Поряд кладуть десертну ложку для морозива та дві соломинки для кави.

Кава по-східному

Особлива специфіка властива каві по-східному — її готують у джезві з цукром і подають разом із гущею. Існує два варіанти подавання такої кави до столу.

Варіант 1. Спершу слід зняти чайною ложкою піну, налити каву із джезви у філіжанку, потім зверху перекласти з ложки піну. У жодному разі не можна розмішувати напій. Філіжанку з кавою ставлять перед гостем, а праворуч від нього на тарілці — склянку з кип'яченою водою, яку можна трохи підкислити лимоном.

Варіант 2. Для кожного гостя подають невелику тацю. На ній мають стояти горнятко (вушком уліво), блюдце та кавова ложка, ручкою повернена вправо. Ліворуч від чашки розміщують цукорницю, а праворуч — склянку з холодною кип'яченою водою. Також на тацю ставлять джезву зі звареною кавою і тарілку з чайною ложкою.
