<id>D</id>
<author_surname_1>Терещук</author_surname_1>
<author_name_1>Галина</author_name_1>
<author_surname_2>Думанська</author_surname_2>
<author_name_2>Оксана</author_name_2>
<author_surname_3>Романишин</author_surname_3>
<author_name_3>Романа</author_name_3>
<author_surname_4>Лесів</author_surname_4>
<author_name_4>Андрій</author_name_4>
<title>Шептицький від А до Я</title>
<publ_in></publ_in>
<url></url>
<publ_part></publ_part>
<publ_place>Львів</publ_place>
<publisher>Видавництво Старого Лева</publisher>
<year>2015</year> 
<pages>2-15</pages> 
<length>948</length>
<alt_orth>0</alt_orth>
<errors>катехиту - катехизму</errors>
<comments></comments>
<body>
Митрополит добре знав, яка невесела доля у кожної дитини-сироти, він зорганізував двадцять сиротинців для дітей. І навіть звертався до Папи Бенедикта XV з проханням про допомогу сиротам, повідомляючи, що з 1914-го до 1920-го не було року, щоб через Галичину не переходили якісь війська. Після Першої світової війни в Галичині було 20 000 сиріт, і цими дітьми він опікувався.
Одна маленька дівчинка Олюня, що виховувалась у дитячому сиротинці, написала митрополитові:
Наша маленька Ганнуська ніколи тебе не бачила, і ми їй пояснюємо, що ти такий великий, як наша черешня на городі, а борода у тебе, як у Святого Миколая.
Від митрополита діти отримували у подарунок цукерки, олівці, одяг, фарби, забавки. Малі хитруни знали, що владика обов’язково відгукнеться на їхній лист.
Та, окрім цих скромних дитячих потреб, Андрей Шептицький дбав про більше: про гарт їхнього духу, про фізичне здоров’я і про освіту, яка відчинить перед ними браму у великий світ. Отож, коли на останній сторінці побачите літеру Я, поміркуйте, в який спосіб ваше Я подбає про віру, надію і любов, бо в прихистку цих слів — велична постать митрополита Андрея.
<emphasis>А
АНДРІЙ</emphasis>
ім’я походить від грецького слова «андрос», що означає — людина.
<emphasis>АРИСТОКРАТ</emphasis>
представник найвищої панівної верстви суспільства (від грецького імені Аристократ — так звали царя Аркадії).
<emphasis>АСКЕТ</emphasis>
людина, що дотримується самообмеження задля духовного вдосконалення (від грецького слова «аскеза» — вправа).
Андрій Шептицький (владика підписувався Андрей — так ми і називаємо його тепер) народився 29 липня 1865 року в графській родині Івана та Софії Шептицьких у селі Прилбичі на Яворівщині. При хрещенні був названий Романом-Олександром-Марією — за традицією в аристократичних колах дітям давали кілька імен. З п’яти років мати почала навчати його грамоти, іноземних мов та катехиту, виховувала в синові аскетизм і скромність у потребах. Коли хлопчикові минуло одинадцять літ, батьки взяли його з собою до Львова: вони їхали перед Великоднем до сповіді. Роман побажав висповідатися — вперше в житті — духівникові матері отцю Мануїлу. У листі до приятельки Софія Шептицька написала, що це хлоп’я Господь хоче мати своїм.
<emphasis>Б
БРАТИ</emphasis>
кожен із синів батька й матері — брат іншому.
Окрім Романа, подружжя Шептицьких мало ще шістьох синів: Стефана (помер маленьким); Юрія (помер в юнацькому віці); Казимира — правника, що пішов шляхом Романа і став отцем Климентієм; Олександра — правника і землевласника, що господарював у своєму маєтку під Замостям (Польща); Станіслава — генерала польського війська; Леона — спадкоємця родового маєтку Прилбичі.
<emphasis>В
ВАСИЛІЯНИ
ВЕЛЕТЕНЬ</emphasis>
митрополит Андрей мав зріст 2 метри 8 сантиметрів
Василіяни — спільна назва кількох чернечих орденів та громад, в основу діяльності яких лягли аскетичні заповіти святого Василія Великого.
1 липня 1888 року Роман Шептицький одяг василіянську рясу і отримав ім’я Андрій у добромильському монастирі святого Онуфрія. Він спав на твердому ліжку, накривався благеньким рядном, споживав просту їжу, багато молився й виконував у монастирі найважчу роботу. За рік склав присягу Василіянському Чину, згодом виїхав до Кракова на богословські студії і закінчив їх з докторським ступенем. До монастиря повернувся вже отцем Андреєм, склавши вічні обітниці, і навчав послушників грецької та латинської мов, займався місіонерською діяльністю.
<emphasis>Г
ГРАФ</emphasis>
у ранньому середньовіччі — посадова особа при королі в Західній Європі (від нім. «<foreign>Graf</foreign>» — супутник); у пізніші часи — дворянський титул, що засвідчує аристократичне походження.
Граф Іван Шептицький
(1836 — 1912)
батько митрополита, замолоду був при австрійському цісарському дворі камергером, тобто придворним. Отримав титул графа і став почесним членом Мальтійського ордену. Після одруження із Софією Фредро оселився у маєтку Прилбичі, що перейшов до родини ще у XVIII ст. Добре господарював, упорядкував землі, побудував палац, займався вивченням свого родоводу, мав приватний музей із давніми портретами предків, документами, книгами та ужитковими речами.
<emphasis>ГЕРБ</emphasis>
Емблема, спадковий знак (від нім. «<foreign>Erbe</foreign>» — спадок), поєднання фігур і предметів, яким надається символічне значення; герб зображають на прапорах, монетах, печатках, документах тощо; на самому гербі пишуть гасло з двох-трьох слів. На гербі Шептицьких написано: «Спасіння во Хресті».
<emphasis>Ґ
ҐАНОК</emphasis>
прибудова перед входом у будинок, настил зі східцями.
Коли родина Шептицьких приїздила до Прилбичів, найулюбленішим місцем для розмов про все — від державних новин до буденних справ у маєтку — був ґанок. Навколо могли юрмитися діти — ніхто їх не відганяв і не казав, що вони заважають дорослим. До слова, між собою брати Шептицькі спілкувалися французькою.
<emphasis>ҐАЗДА</emphasis>
добрий господар; порядна, чесна людина; чоловік.
Перегортаючи сторінки спогадів та приватного листування Шептицьких-Фредро, можна натрапити на свідчення виняткової ґаздівської риси характеру чоловіків і жінок. Яцко Фредро ризикнув, викуповуючи село Бенькова Вишня, але за кілька років добре його облаштував і почав отримувати прибутки. Його дружина Маріанна опікувалася садом. Їхній старший син Северин також був удатний до господарських справ, і навіть молодший, Олександр, уже знаменитий драматург, на батьків погляд, був ретельним і кмітливим у господарських справах. Те саме можна сказати про графа Івана Шептицького та графиню Софію, які у Прилбичах мали винятково успішну маєтність.
<emphasis>Д
ДОБРОМИЛЬ</emphasis>
місто на Львівщині, уперше згадано 1374 року як поселення, передане у власність саксонському роду Гербутів.
У кінці XV ст. це вже було містечко, де відбувалися ярмарки, а в середині XVI ст. йому було надане Магдебурзьке право.
Оповідають, що першими ченцями, які замешкали в печерах Підгір’я біля Добромиля, були отці Анастасій та Йоіл: вони втекли зі Львова під час ординського нападу. Згодом, на початку XVII ст. Ян Щасни Гербурт із дружиною Єлизаветою заснували там монастир святого Онуфрія, збудований за зразком монастиря у Лаврові.
Саме у цьому монастирі у Добромилі 1 липня 1988 року Роман Шептицький одяг василіянську рясу і отримав ім’я Андрій.
<emphasis>Е
ЕРУДИТ</emphasis>
добре освічена людина, знавець, що розуміється в багатьох галузях науки, мистецтва тощо.
Митрополит Андрей був людиною високої особистої культури. Його ерудиція дивувала сучасників, особливо тих, що помилково вважали: людина такого сану не виходить за межі питань віри. Та митрополит, в якому змалку розвивали допитливість і прагнення знань, добре розумівся на малярстві, історії мистецтв, філософії, мав ґрунтовні теологічні знання, був обізнаний із вченнями східних релігій, глибоко осмислював християнську етику. Окрім усього, цікавився слов’янськими мовами, володів грецькою і латиною, загалом знав 10 мов, навчався живопису і навіть написав кілька картин.
</body>
