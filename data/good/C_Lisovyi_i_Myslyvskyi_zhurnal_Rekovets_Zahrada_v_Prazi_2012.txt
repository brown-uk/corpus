Постійна експозиція ботанічного саду в Празі складається з основного парку, традиційного японського саду, красивого празького виноградника Св. Клари і тропічного павільйону «Фата Моргана».

Історія створення

Офіційною датою створення Празького ботанічного саду вважається 1 січня 1969 р. Відповідно до початкового плану, ботанічний сад у Трої мав займати площу 130 га. Передбачалося будівництво саду, який би мав ранг найбільшого ботанічного саду світу. Попри всі зусилля, початкові плани так і не матеріалізувалися у зв'язку з відсутністю фінансування та через багаторічні дискусії про значення і місії ботанічного саду.

Тепер загальна площа ботанічного саду становить 46,70 га, в тому числі обгороджено – 27,00 га, відкрито для вільного відвідування – 19,70 га. Площа виноградників – 3,56 га.

Територія ботанічного саду розміщується в Тройській улоговині на ділянці зі складним рельєфом, з перепадом висот від 179 до 276 м над рівнем моря.

Сад для вільного відвідування відкрився тільки в 1992 р., до цього моменту відвідувачі могли подивитися експозиції лише кілька днів на рік, у так звані Дні відкритих дверей.

Головні експозиції саду

Колекції і композиції рослин

Основне завдання будь-якого ботанічного саду – зібрати, зберегти та постійно розширювати колекцію рослин, які можуть рости в певній місцевості. У Празькому ботсаду в експозиціях відкритого ґрунту висаджено близько 2000 різних видів та сортів рослин. У його колекціях зібрано рослини з різних континентів і кліматичних зон Землі. Велика площа відведена під колекції дерев і кущів, яких у саду понад 1000 таксонів. З цих рослин створено чудові деревно-кущові композиції.

Крім дерев і кущів, зібрано також понад 300 видів і сортів багаторічних і однорічних квіткових рослин. Колекції квітів розташовані в центральній частині саду і дуже гарні під час цвітіння. Крім цього, в саду зібрано колекцію цибулинних рослин – шафрани, крокуси, гіацинти, нарциси, тюльпани та ін. Величезну колекцію альпійських рослин представлено в альпійському саду. Колекція рослин середземноморської флори розташовується на сонячному схилі, поблизу так званого японського саду.

Щорічно з кінця травня до кінця червня влаштовується виставка ірисів в момент їх найпишнішого квітування. Колекція ірисів нараховує загалом 500 таксонів і включає асортимент гібридів садових ірисів, починаючи від традиційних видів до найсучасніших сортів.

Історичний виноградник Санкт-Клер

Виноградник Санкт-Клер перебуває під захистом закону як національна спадщина і нагадує про колишню славу виноградарства в Празі. Спочатку це був виноградник, поблизу замку Троя. Там у величезних підвалах зберігали вино, отримане з цих виноградників протягом століть.
