50-річний чоловік вже встиг стати своєрідним талісманом ЗНО.

Про перші результати та унікальних учасників розповіла заступник директора Центру оцінювання якості освіти у Харківській області Наталія Русанова.

Загалом 148 учасників отримали максимальні 200 балів. Восьмеро аж двічі по 200 балів. Найбільше "двохсотбальників" за результатами тестування з математики – 134 особи. Із української мови та літератури - 8, із англійської мови - 12, із біології - 6 та по одній людині з російської мови та історії України. До слова, саме учасник із Харкова став єдиним здобувачем 200 балів в оцінюванні з російської мови. А от підкорити 200 балів із фізики не вдалося нікому.

Наталя Русанова також розповіла про своєрідного талісмана Харківської кампанії ЗНО.
- Є особа, без якої не проходить жодний сезон ЗНО. Ось уже п'ять років поспіль на тестування реєструється учасник, якому вже за 50 років. Спочатку він складав тести у Дніпропетровську. А тепер перебрався до Харкова. Що цікаво, кожного разу ми фіксуємо різні місця його проживання. Також кожного разу він складає два предмети, але завжди хімію. Цього року він обрав математику й отримав за неї максимальні 200 балів, - розповіла Наталія Русанова. Разом із тим не зрозуміло, для чого це робить чоловік, адже він вже є студентом ХНУ імені В. Н. Каразіна. Можливо, припускають фахівці, таким чином цей унікальний учасник перевіряє, як працює система, чи навіть робить власне дослідження.

Окрім того цього року відзначилися і навчальні заклади. Так, Харківський фізико-математичний ліцей № 27 дав 20 випускників, які склали тести на 200 балів. В області таких розумників - 18, троє із них - із сільських шкіл у Краснокутському, Ізюмському та Кегичівському районах.
