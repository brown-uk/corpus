<id>A</id>
<author_surname></author_surname>
<author_name></author_name>
<title>Оприлюднено докази участі російської армії у наступі на Маріуполь</title>
<publ_in>depo.ua</publ_in>
<url>http://dn.depo.ua/ukr/mariupol/oprilyudneno-dokazi-uchasti-rosiyskoyi-armiyi-u-nastupi-na-03122015193500</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>436</length>
<alt_orth>0</alt_orth>
<errors></errors>
<comments></comments>
<body>Журналісти <foreign>Bellingcat</foreign> оприлюднили доповідь про участь російських військ в наступі на Маріуполь
Докази причетності Росії опубліковані на сайті порталу журналістських розслідувань, передає Depo.Донбас.
«На основі аналізу фото і відео з відкритих джерел, а також супутникових знімків району Новоазовська і російсько-українського кордону за липень і серпень 2014 року ми надали докази декількох випадків прямого залучення Росії до конфлікту в цьому регіоні», - зазначається в доповіді.
Як відзначається, атака РСЗВ - реактивних систем залпового вогню (атака <foreign>A</foreign>) і атака окремих самохідних гаубиць (атака <foreign>B</foreign>) показують, що ця техніка прибула з Росії 23 серпня.
Доказом атаки на українські блокпости за кілометр від кордону іншої РСЗВ є супутникові знімки, що також містять сліди військової техніки, які ведуть назад через кордон (атака <foreign>D</foreign>), йдеться в документі.
Розслідувачі також знайшли докази того, що 25 серпня 2014 року збройні сили Росії перетинали кордон в районі сіл Маркине і Щербак (північніше Новоазовська) і вели вогонь по північних і північно-східних районах Новоазовська (атака <foreign>E</foreign>), як про це повідомляли українські військові та ЗМІ.
«Ми не знайшли свідчень, що підтверджували б повідомлення російських ЗМІ або розповіді сепаратистів про те, що 25 серпня 2014 сили проросійських терористів змогли прорвати українські позиції з боку Тельманового й атакувати в районі Новоазовська з півночі. Навпаки, доступні супутникові зображення свідчать, що бронетехніка увійшла на українську територію з боку Росії, перетнула кілька полів й атакувала українські війська з боку сіл Маркине та Рози Люксембург, на північний схід від Новоазовська», - йдеться у доповіді.
Докази з відкритих джерел показують, що атаки РСЗВ і артилерія були спрямовані на цілі за Новоазовськом, руйнуючи дороги, лікарню, житлові райони і кладовище (атаки <foreign>F</foreign>, <foreign>G</foreign> і <foreign>H</foreign>).
Журналісти <foreign>Bellingcat</foreign> не змогли визначити підконтрольність території, з якої вівся цей обстріл.
Також показано, що два танки Т-72Б і одна 2С19 Мста-С самохідна гаубиця були переміщені в Україну з Росії: відео і фото цієї техніки в Новоазовську незабаром після фіксації були порівняні з військовим конвоєм, що перевозить озброєння усередині Росії в липні-серпні 2014 року.
Пізніші фотографії, зроблені восени і взимку 2014-го, вказують на присутність декількох танків Т-72Б поблизу Новоазовська.
У доповіді підкреслюється, що цей звіт є ще одним документом, який підтверджує, що Росія була прямо залучена в український конфлікт 2014-2015 років.
Як відомо, портал <foreign>Bellingcat</foreign> запустив британський цивільний журналіст Еліот Хіггінс влітку 2014 року.
Мета проекту - об'єднати зусилля цивільних журналістів у розслідуванні поточних подій за відкритими джерелами, таким як відео- і фотоматеріали, супутникові знімки тощо.
Серед інших проектів <foreign>Bellingcat</foreign> розслідував катастрофу Боїнга-777 в Донецькій області.
На підставі свого розслідування активісти <foreign>Bellingcat</foreign> зробили висновок, що ракета, яка збила літак, була випущена з установки ЗРК «Бук-М» з 53-ої бригади ППО РФ, що базується в Курську.
Робота привернула увагу голландських слідчих, які розслідують катастрофу.
</body>