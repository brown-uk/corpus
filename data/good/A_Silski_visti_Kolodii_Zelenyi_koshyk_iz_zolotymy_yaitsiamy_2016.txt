Сім'я Марійчуків планувала переїзд із Алчевська давно. Наталя та її чоловік Віталій підтримували Помаранчеву революцію, згодом — новий Майдан. Європейським вірусом родину «заразила» мама Наталі Зоя Дмитрівна, яка кілька років працює в Угорщині і на собі відчула цивілізаційні переваги Заходу. На синьо-білому політичному тлі Донбасу, де тотально домінувала Партія регіонів, громадсько-політичний вибір Марійчуків, звісно, не був безпечний — ані для ведення бізнесу, ані навіть для життя. Війна з російським агресором прискорила рішення, й подружжя з трьома дітьми переїхало в село Шоломинь Пустомитівського району, де взяли в оренду будинок і присадибну ділянку.

Накопичені колись кошти на новому місці танули швидко. Перше, що у пошуках заробітку спало на думку Наталі, — засаджувати грядки, як це робили місцеві ґаздині. А коли ті, пов'язавши зелень у пучечки, подалися до райцентру за виторгом, приєдналася до них. Тоді ж, дорогою на ринок, і спрацювала менеджерська жилка (освіту здобувала в Інституті економіки і менеджменту, працювала директором торговельного центру): а що робитиме взимку?

Так у міської бізнес-пані з Алчевська, яка раніше не мала жодного стосунку до села, зародилася ідея — вирощувати зелень, цибулю, петрушку, салат, кінзу, базилік цілорічно. Подалася на курси при благодійному фонді «Відродження», захистила бізнес-проект, виграла грант — кількадесят тисяч гривень — на спорудження теплиці площею 50 квадратних метрів… Далі до роботи активно долучився чоловік Віталій, який доти блукав теренами Польщі, Чехії в пошуках заробітку. Фахівець із металургії, інженер, він із душею поринув у виготовлення металевих конструкцій лотків, стелажів, контейнерів, вивчив і узявся вдосконалювати технологічний процес вирощування зелені методом гідропоніки. Через Інтернет Наталя контактувала з радниками з-за кордону. Охоче взявся допомогти подружжю один із найкращих фахівців у царині гідропоніки голландець Марк Целіс.

Спершу Наталя і Віталій не передбачали великого розмаху свого «зеленого» бізнесу. Мрією були три тонни продукції на рік. Та добрий початок — половина діла. А далі відгукнулися фахівці з Клубу ділових людей, які оцінювали бізнес-проект Марійчуків. Зокрема, кандидат економічних наук Володимир Худо запропонував розширити інноваційний проект удесятеро. В підсумку створили ТзОВ «АТ «Зелений кошик». З'явилися нові парники, городину тут вирощують по-сучасному, виробничий процес автоматизовано, а насіння й технології — європейські.
