Заправа з помаранчі та цитрини (для салаток зі свіжої городини, зеленої салати тощо)

1 частина цитринового соку, 2 частини соку помаранчі, 2 частини оливкової олії, цедра цитрини, тростинний цукор або мед.

Усі компоненти добре збити до утворення суспензії. Можна приготувати заздалегідь та зберігати в холодильнику, перед використанням збовтати.

Заправка з хрону і яєць (для холодцю, вареного або печеного м'яса «на зимно»)

2-3 зварених на твердо яйця, ложка натертого на дрібній тертці хрону, ложка цукру, півложечки солі, 2-3 ложки домашнього майонезу або густої сметани, 2 ложки цитринового соку, дрібка меленого чорного перцю.

Яйця дрібно посікти або потерти на тертці, додати решту складників та добре вимішати. Зберігати в закритому слоїчку, щоб хрін не втратив гостроти.

Запражка (використовується як для загущування соусів, так і для запікання під нею, «галицький бешамель»)

Основою запражки є присмажена до золотавого кольору на сухій пательні мука. Найпростіша запражка готується з молока і муки, з додаванням солі і спецій. Складнішу запражку готують на засмаженій цибульці, в яку додають муку, сметану та приправки. До запражки пасує чорний перець, мускатний горіх, можна додавати дрібно порізаної зеленини кропу.

«Когут» (традиційна заправа з олії, солі та часнику)

Кілька зубчиків часнику розтовкти, розтерти з сіллю та олією до однорідної суміші. Можна додати трохи цитринового соку або оцту. «Когутом» поливають печену картоплю, яворівський пиріг або пляцки з тертої картоплі.

Майонез без яєць (збивається блендером)

Склянка молока, півтори склянки олії без запаху, 2 ложечки гірчиці, ложечка солі та ложечка цукру, кілька ложок цитринового соку.

Молоко та олію змішати блендером до однорідної суспензії, потім додати гірчицю, сіль, цукор та цитриновий сік, і збити все на великій швидкості до загущення.

Майонез

Майонез є холодним соусом — про це слід пам'ятати та не використовувати його для обмащування страв перед запіканням. Майонез можна готувати з самих жовтків, цілих яєць або й зовсім без них. Варто пам'ятати, що чим більше олії додаємо в майонез, тим густішим він буде. Готовий майонез не варто зберігати довше кількох діб.

Майонез на жовтках (збивається віничком або блендером на низьких обертах)

2 жовтки, 3/4 склянки олії без запаху, півложечки гірчиці, чвертьложечки цукру, пучка солі, ложка соку з цитрини.

Жовток потрібно збити віничком з цукром, сіллю, гірчицею та цитриновим соком, а потім додавати потрошки олію, весь час збиваючи, але не надто сильно. Як тільки майонез почне гуснути та тримати форму — він готовий.

Майонез на цілих яйцях (збивається блендером)

2 курячі яйця (або 10 перепелиних), склянка олії, ложечка гірчиці, ложечка солі, ложечка цукру, цитриновий сік.

Яйця зблендерувати з гірчицею, сіллю, цукром та цитриновим соком, і, продовжуючи змішувати, додавати олію.

М'ятна заправа (для страв з м'яса, зокрема баранини)

В'язка м'яти, кілька ложок цитринового соку та винного оцту, ложечка цукру, кілька ложок води.

Листочки свіжої м'яти без стебел розтерти в ступці до однорідності з цитриновим соком, винним оцетом та цукром. Густину і квасність відрегулювати водою. Зберігати в холодильнику.

Насіннєва суміш для салаток та посипання випічки

Насіння сезаму, кмину, соняшника та льону змішати в довільних пропорціях, прогріти на гарячій пательні до потріскування, вистудити та використовувати при потребі.

Олійна заправа на різні смаки (до грильованої городини та салаток)

1 частина винного оцту, 3 частини оливкової олії, цукор, сіль — за смаком. Додатки — часник, діжонська гірчиця, мед, чилі, прованські та італійські трави.

Оцет, олію добре збити видельцем чи блендером до утворення суспензії з цукром та сіллю. За бажанням в цю заправу можна додавати часник, гірчицю з медом, пластівці чилі, суміші ароматних трав.

Сметанкова заправа (для зеленої листової салати або мізерії)

Півсклянки густої сметани, ложка цукру, півложечки солі, ложка цитринового соку або винного оцту, дрібка меленого чорного перцю.

Усі складники гарно змішати та використовувати як заправу для листків зеленої салати. Смак може коливатися від солодшого до соленішого.

Теплий соус з хрону (для вареного або печеного м'яса «на зимно»)

Натертий корінець хрону, ложка масла, ложечка муки, чверть склянки молока, сіль, чорний перець, мускатний горіх.

Зробіть запражку з муки та масла, додайте молоко, хрін, сіль, перець та мускатний горіх, розмішайте до однорідності та доведіть до кипіння. Вживати теплим.

І насамкінець хочу вас попросити про таке — якщо хтось вам скаже, що Дарія Цвєк — це український Джеймі Олівер, виправте його, будь ласка. Бо насправді це Джеймі Олівер — британська Дарія Цвєк.
