Йдучи через парк у Старе місто, щоразу зупиняюся на Лебединому озері й милуюся лебедями. Іноді завертаю сюди із вулиці Князів Коріатовичів, стою і спостерігаю за цими екзотичними птахами.

Цього разу мою увагу привернув чоловік, який стояв на південному березі озера та розмовляв із лебедями. Саме розмовляв. А птахи йшли до рук, брали їжу, дякували, проявляли прихильність, щось по-своєму розповідали. Яка ідилія!

Згодом чоловік підійшов до мене на міст, де й ми познайомилися. Василь Баламутовський – уродженець Хотинщини, працював на заводі «Електроприлад». Проста, щира та довірлива людина. Він почав захоплено розповідати про стосунки зі своїми улюбленцями. А вони впізнають годувальника навіть тоді, коли тут багато людей. При його появі здіймають крила, висловлюючи вдячність.

Із теплом чоловік розповідає і про чорних австралійських птахів, які також його впізнають, радіють зустрічі. Яка безкорислива любов до природи! Яка щоденна турботливість про незвичайних птахів, які дали назву озеру, прикрасили парк, приваблюють людей, особливо дітей, радують і жителів міста, і його гостей!

Така тепла, довірлива дружба між людиною і лебедями розпочалась із часу поселення їх на озері. Відтоді Василь Тимофійович щодня тричі – о 7-й, в обід та о 19-й – приходить і годує пернатих. Найбільше їм смакує кульбаба і пирій. Таке спілкування триває з білими протягом 4, а з чорними – 2 років. До речі, саме чорні є говіркішими. Знає про них усе, наприклад, і те, що білий самець важить 6, а лебідка – 4 кілограми.

Із розпачем Василь Тимофійович розповідає про те, як торік чекали появи лебедят. Біла лебідка висиджувала майбутніх діточок. Та не дочекалась: якісь нелюди знищили гніздо. Наступного року лебідка, за природним інстинктом, покликана порадувати своїм материнським призначенням. Тож потрібно подбати і допомогти лебедям діждатися діточок.

А незабаром птахи вирушать на зимівлю до МЕНЦУМу, де їх дбайливо доглядатимуть. I, звичайно, Василь Тимофійович відвідуватиме крилатих друзів і там, але тільки суботнього дня.
