Нині будинок на вулиці Степанській, 26 готовий на 94 відсотки. Водночас вартість метра квадратного в новобудові найдешевша в області – 2950 гривень, зауважив заступник голови облдержадміністрації Володимир Новак. За здешевленою іпотекою в Костополі можна придбати 162 квартири. Їх площа відповідає вимогам соціального проекту: однокімнатні – 34 метри квадратні, двокімнатні – 48 метрів квадратних і трикімнатні – 63 метри квадратні.
Водночас сім'я із двох людей може претендувати на бюджетну компенсацію кредитних відсотків, якщо площа доступного житла не перевищуватиме 40 метрів квадратних. Подружжя платитиме за користування позикою лише 3 відсотки, адже 13 їм відшкодовуватимуть із держказни. Також дозволяється купувати до 25 відсотків понаднормової площі, втім, за неї доведеться платити не за соціальною, а за звичайною схемою. Загалом у Костополі для новоселів готують майже 9 тисяч метрів квадратних доступного житла. Для його опалення вже монтують автономну котельню, а всі квартири обладнують лічильниками на газ, світло та воду.
