Торік у листопаді Президент Петро Порошенко окремим указом оголосив 2016-й Роком англійської мови в Україні. Таке рішення глави держави та експертного кола, яке допомагало його випрацювати, продиктовано нагальною потребою кардинально поліпшити рівень володіння цією мовою українцями. Саме він є одним із визначників рівного доступу наших громадян до кращих економічних, соціальних, освітніх і культурних можливостей, тіснішої інтеграції до надбань демократичного світу. І справді, нині щодо більшості навіть пересічних вакансій на ринку праці, особливо у сфері обслуговування, ІТ-технологій, бізнесі, медіа тощо, роботодавець бачить добре обізнаного з іноземними мовами працівника. Тому згадана президентська ініціатива є цілком логічним стартовим елементом радикального осучаснення країни. Приємно визнавати, що пан Порошенко давно виконав «домашню роботу» на шляху до вільної комунікації зі світом, адже ми неодноразово бачили це під час міжнародних заходів за участі українського лідера.

Учителі іноземної – агенти змін

Проте час невблаганно спливає, і от майже завершилася перша половина «англійського» року в Україні. Отже, можна підбивати проміжні підсумки.

Зауважимо, що в межах цієї ініціативи як у державі, так і на Київщині було справді заплановано та проведено чимало заходів. Зрозуміло, що левова частка з них відбувалася в орбіті відповідальності освітянської галузі. Про це свідчать відповідні регіональні комплексні програми не лише на цей, а й наступні роки. До речі, наразі триває впровадження поетапної сертифікації вчителів іноземних мов загальноосвітніх закладів задля визначення (згідно із Загальноєвропейськими рекомендаціями з мовної освіти) рівня володіння ними відповідною мовою й диференціації оплати праці залежно від цього.

А найпомітнішою подією на старті акції стала програма «Вчителі англійської мови – агенти змін», розроблена спільними зусиллями Британської ради і громадської ініціативи GoGlobal у рамках національної кампанії «Україна Speaking». Остання покликана поліпшити якість викладання англійської в Україні й підготувати тренерів, які надаватимуть методичну допомогу вчителям. Педагогів Київщини залучать до другого етапу цього великого тренінгу, що відбудеться в серпні. Фахівці, які здобудуть сертифікати тренера, отримуватимуть фінансову підтримку – 2 тис. гривень на місяць із вересня до грудня 2016-го (за роботу тренера з надання методичної допомоги вчителям англійської мови). Кошти для того забезпечує благодійний фонд Петра Порошенка.

Один із перших мовних таборів у країні розпочав роботу на Київщині ще до початку нового року і зимових канікул. На території бази відпочинку «Княжий двір» у Броварському районі діяв двотижневий дитячий англомовний табір. Школярам у цій науці допомагали викладачі зі США та Європи. Освітній проект «DEC camp» з інтенсивною 60-годинною програмою (діє з 2009-го) доволі органічно уплівся в мереживо заходів «англійського» року в Україні. Показово, що діти тут спілкувалися винятково іноземною – навіть коли перешіптувалися ввечері в ліжечках!

Партнери допоможуть

Зауважимо, що партнерами Міносвіти в багатьох запланованих етапах цієї акції стали чимало іноземних інституцій і активних друзів України. Приміром, міжнародне видавництво «MM Publications» допомогло у створенні й проведенні ДПА з англійської мови 2016-го. А от на базі КВНЗ Київської обласної ради «Академія неперервної освіти» в Білій Церкві почав роботу мовний клуб «English Speaking Club» для дітей і дорослих.
