<id>C</id>
<author_surname></author_surname>
<author_name></author_name>
<title>Мульчування ґрунту доступне кожному абсолютно безкоштовно</title>
<publ_in>Organic UA</publ_in>
<url>http://organic.ua/uk/2011/17/850-mulchuvannja-gruntu-dostupne-kozhnomu-absoljutno-bezkoshtovno</url>
<publ_part>05-06(17)</publ_part>
<publ_place>Київ</publ_place>
<publisher></publisher>
<year>2011</year>
<pages></pages>
<length>533</length>
<alt_orth>0</alt_orth>
<errors>і навіть товщі - навіть і товщі</errors>
<comments></comments>
<body>
<emphasis>Тріска і кора</emphasis> частіше використовуються як декоративне покриття на грядках, щоб уникнути виду голого ґрунту. Оптимальний розмір шматків кори – 1-5 см. Відходи хвойних культур повинні пройти річне компостування перед застосуванням. Найкраще така мульча підходить для плодових дерев і чагарників. Особливо сприятливо впливає на малину.
<emphasis>Соснова або ялинова хвоя</emphasis> є дуже сприятливою мульчею для суниці. Вона перешкоджає поширенню сірої гнилі, якщо її розкласти між рядами. Завдяки їй ягоди залишаються чистими після дощу.
<emphasis>Тирса<emphasis> добре підходить для садових, багаторічних овочевих і ягідних культур. Під однорічні овочеві культури її використовувати небажано, оскільки при обробітку ґрунту вони перемішуються з ґрунтом, а це призводить до його підкислення і збіднення азотом. Свіжу тирсу краще вносити разом з попелом.
<b>Як і коли мульчувати</b>
1. Рання або пізня весна (залежно від кліматичних умов) – найкращий час для мульчування грядок та садових дерев. Після зимових дощів і танення снігу ґрунт добре зволожений, а тепле весняне сонечко чудово його прогріває. Перед мульчуванням прополіть молоді весняні бур’яни з корінням і внесіть добриво, якщо воно необхідне. Весняне мульчування захищає рослини від перегрівання і пересихання влітку.
2. Другий важливий період для мульчування – середина осені, коли ґрунт ще прогрітий і зволожений осінніми дощами. Перед розкиданням мульчі прополіть бур’яни і внесіть «повільні» зимові добрива за необхідності (попіл чи перепрілий гній, наприклад). Осіннє мульчування захистить ґрунт і багаторічні рослини від оголення і вимерзання кореневої системи.
<b>Декоративні рослини, квіти</b>
Розкладіть мульчу навколо декоративних рослин шаром 7-10 см, уникаючи дотику мульчі до стовбурів дерев і чагарників. Клумби і квіткові бордюри замульчуйте повністю, розподіляючи матеріал рівномірно по поверхні. Оновлювати шар мульчі слід щороку або раз на кілька років, залежно від обраного матеріалу.
<b>Фруктові дерева та кущі</b>
Розкладіть мульчу шаром 7-10 см так, щоб вона повністю закривала радіус крони, не торкаючись стовбура дерева і не закриваючи місце щеплення.
<b>Нові посіви овочевих культур</b>
Висаджуйте розсаду у добре зволожену грядку, покриту мульчею, проробляючи в ній отвори для кожної рослини. Такий спосіб мульчування захистить розсаду від пересихання коренів, конкуренції бур’янів і нападів садових шкідників.
<emphasis>Важливо</emphasis>
Мульча допомагає зберігати вологу в ґрунті біля коріння рослини. Однак при поливі буде потрібно більше води, щоби промочити мульчу і як слід зволожити ґрунт під нею. У спекотні й посушливі періоди поливайте ділянки під мульчею рідше, але рясніше.
<b>Мульчування приносить користь усім овочевим і декоративним культурам, особливо помідорам, білокачанній капусті, селері, часнику, редьці та спаржі.</b>
<emphasis>Цікаво</emphasis>
Магда-Хелене Шредер, автор брошури «Мій сад і мульчування», понад 50 років була пристрасним садівником-аматором і на своїй грядці практикувала метод, який вона назвала «методом тотального мульчування». Протягом усього року вона використовувала довгу неподрібнену солому як мульчу. Для овочів і пряних трав, плодових кущів і квітників вона споруджувала покриття з соломи товщиною близько 10 см, а за необхідності боротьби з великою кількістю бур’янів і навіть товщі. Шар соломи поступово перегнивав, і його потрібно було постійно оновлювати – особливо восени. Навесні при перекопуванні грядок частини, що не згнили, вона відсовувала, а потім знову розподіляла навколо рослин, за необхідності додаючи шар свіжої соломи. У своєму саду площею близько 300 м2 пані Шредер, за її словами, знизила обсяг робіт до мінімуму. Бур’яни майже не зустрічалися, а шкідники практично не завдавали проблем. Побоювання, що разом з теплим і вологим шаром соломи з’явиться купа равликів, виявилося марним. Досягнення такого ідеального стану свого городу зайняло у садівниці не один рік. Проте результат того вартий. 
</body>