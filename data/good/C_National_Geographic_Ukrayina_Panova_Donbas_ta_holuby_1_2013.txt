<id>C</id>
<author_surname>Панова</author_surname>
<author_name>Катя</author_name>
<title>Донбас та голуби</title>
<publ_in>National Geographic Україна</publ_in>
<url></url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>378</length>
<alt_orth>0</alt_orth>
<errors></errors>
<comments></comments>
<body>
«Раніше багато голубів крали. Або зманювали. Адже гарного шкода віддавати», - розповідає 23-річний Равіль Брагін. Він організатор виставки імені батька й господар розплідника, де намагається відновити чистоту голубів миколаївської породи. Виведені у 1860 році на півдні України, ці птахи полюбилися жителям Донбасу, а особливо шахтарям. Не в останню чергу за своє вміння зависати на одному місці годинами при західному вітрі. «Ідеш на зміну в шахту - пустив, назад - вони ще там. Клас!», - каже Сергій Ніконоров.
Равіль Брагін, як і інші голубівники, зовні шорсткий, але до голубів ставиться сентиментально. Зайде в голубник - і пару годин ні про що, крім птахів, не думає. Переживає за них, мов за членів сім’ї. Понад чотири роки він тримає заставкою на комп’ютері фотографію голубки, яку розірвав яструб. Голуби літають із максимальною швидкістю 80 кілометрів за годину й беззахисні перед удвічі швидшим хижаком.
Утім, збоку здається, що чоловіки поводяться з птахами не дуже чемно. Судді на виставці тикають у них палицею, щоб крутилися. Хазяї тримають сторч за лапи. Покупці хапають та розгортають їм хвости і крила, щоб скрупульозно оглянути кожну пір’їнку, оцінити льотні властивості та цінність їхніх генів.
«Ось, бачите - Цар. Ним усі цікавляться. Але я ж знаю, що птах не вельми. Помацайте - товстий торс. Це перешкода у польоті. Я йому вибираю голубоньок тоненьких, наче тростинка. Щоб нащадки були хоч більш-менш», - розповідає Андрій Бабовін, який вважає себе диво-селекціонером.
Працівник розплідника Брагіна Олександр Черняєв - у минулому шахтар - без жалю пакує нам у коробку з-під взуття двох самців: буро-рябого й рудого кримського. Віддавати не шкода, їм не знайшлося пари. «Знайти хорошу голубку так само складно, як гарну дружину», - каже він.
Раніше у Черняєва було більш ніж сто голубів, а тепер стало в чотири рази менше. «Деяких загнав, деяких віддав, деяких - на суп. Не підходять під стандарт, немає сенсу їх годувати - прибрав», - пояснює голубівник. Загнав - це коли голуба під час польоту знесло сильним вітром або хмарою, і він уже не може повернутися додому. Сусідських котів, які зазіхають на його пташок, Черняєв теж «прибирає» після першого попередження. Він любить голубів ніжно, але це не заважає йому їсти голуб'ячий суп із невдалих особин.
Кожен із тисяч донецьких голубівників так чи інакше дбає про чистоту генетичних ліній своїх птахів. Самостійно вибирати партнера «з любові» цінним екземплярам не дають.
</body>

