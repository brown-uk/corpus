<id>C</id>
<author_surname>Шепель</author_surname>
<author_name>Діана</author_name>
<title>Дихання весни</title>
<publ_in>Порадниця</publ_in>
<url>https://poradnica.com.ua/ukrayinskiy-pan-mak-z-biseru/</url>
<publ_part></publ_part>
<publ_place>Київ</publ_place>
<publisher></publisher>
<year>2018</year>
<pages></pages>
<length>244</length>
<alt_orth>0</alt_orth>
<errors></errors>
<comments></comments>
<body><b><i>Ніжні крокуси радують нас своїм цвітінням одними з перших. Якщо хочете створити для близьких весняний настрій, необов’язково чекати, коли розпустяться бутончики цих квітів. Їх можна зробити самостійно за допомогою гофрованого паперу й інших підручних матеріалів.</b></i>
Щоб ваші крокуси були схожі на справжні, слід підібрати схожі відтінки гофрованого паперу. У природі крокуси бувають бузковими, жовтими, блакитними або білими. Для листя і стебел знадобиться зелений гофрований папір, для тичинок — жовтий або помаранчевий. Також знадобляться дерев’яні шпажки або товстий дріт для стебел, клей ПВА, невеликий горщик.
Для пелюсток виріжте з гофрованого паперу прямокутники 8×4 см. Для одного бутона знадобиться шість пелюсток. Гофрований папір розташуйте так, щоб поздовжні рельєфи припадали на короткий бік. Прямокутники складіть разом і виріжте пелюстки. Щоб квітка вийшла об’ємною, пальцями надайте пелюсткам опуклої форми і злегка підкрутіть краї пелюсток. Зробити це можна за допомогою зубочистки.
Тичинки виріжте з невеликого прямокутника жовтого кольору, нарізавши з одного довгого боку тонку бахрому, не доходячи до краю. Щільно згорніть смужку спіраллю, а потім умочіть у клей.
Можна складати бутон. Поступово, один за одним, обмотайте тичинки пелюстками, закріплюючи кожну клеєм ПВА. Вставте в бутон шпажку або дріт. Наріжте смуги із зеленого паперу й обмотайте ними стебло, папір має повністю приховати основу.
Для завершення роботи не вистачає лише листочків: для кожного стебла знадобляться 3–5 штук. Із зеленого паперу виріжте кілька деталей пелюсток. Щоб надати листочкам об’єму, злегка закрутіть їхні краї. Накладіть їх один на одного і прикріпіть до стебла. Зробіть кілька таких квіточок і поставте у горщик або вазочку. 
</body>