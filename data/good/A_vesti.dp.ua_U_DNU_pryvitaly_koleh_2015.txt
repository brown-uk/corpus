Напередодні Дня захисника України в Дніпропетровському національному університеті імені Олеся Гончара привітали співробітників, які протягом 2014-2015 років були мобілізовані до лав Збройних сил нашої держави та стали на захист її суверенітету та територіальної цілісності.

Дев'ятеро співробітників університету після тривалої участі у бойових діях на сході країни вже демобілізовані та продовжують працювати у рідних підрозділах. З вітальним словом та подякою звернувся до них ректор ДНУ Микола Поляков.

«Завтра наша держава відзначатиме День захисника України – свято вшанування патріотизму й мужності, воєнних звитяг нашого народу, – відзначив Микола Вікторович. – Зберігаючи українські традиції, це свято відзначається у День Покрови Пресвятої Богородиці, яка за народним повір'ям є берегинею України та її захисників. У війні, нав'язаній нам іззовні, ось уже другий рік Україна бореться за право вільно жити на своїй території, у своїй суверенній державі. На передньому краї цієї боротьби у буквальному, а не переносному смислі, 15 наших співробітників і багато випускників, яким довелося взяти до рук зброю і своєю кров'ю, а нерідко й життям, боронити рідну землю. Сила нескорених – це той лозунг, під яким наша країна відзначає День захисника України. Сьогодні в залі присутні наші колеги, які пройшли горнило бойових дій, для яких слово «війна» стало смислом буття заради свободи своєї Батьківщини. Хто, як не ви – найкращий приклад для нашого студентства, для молоді. Ваша висока місія бути провідниками консолідації суспільства на основі справжнього патріотизму. Ми глибоко вдячні вам за ваш подвиг, герої, за мужність і патріотизм, за самопожертву в ім'я майбутнього України».

Під час урочистої зустрічі захисники Батьківщини спілкувалися зі студентством, розповідали про свій бойовий шлях, їхні виступи були сповнені віри в перемогу. З лав Збройних сил України повернулися до мирного життя доцент кафедри фізичної та неорганічної хімії Юрій Криштоп, старший викладач кафедри економічної теорії Ігор Лакей, доцент кафедри історії України Олег Репан, доцент кафедри східноєвропейської історії Олег Бойко, завідувач кафедри фізичного виховання і спорту Володимир Саричев, молодший науковий співробітник НДЛ теоретичних та прикладних проблем хімії Володимир Середюк, слюсар-сантехнік Сергій Книш, завідувач навчальної лабораторії кафедри систем автоматизованого управління Анатолій Пархоменко, доцент кафедри соціології Сергій Легеза.

«Товаришу підполковник» – так протягом останнього року зверталися до завідувача кафедри фізичного виховання та спорту ДНУ, підполковника батальйону «Кривбас» Володимира Саричева. «Події, які відбуваються на сході України, складні. Під час перебування в зоні АТО ми утримували свої позиції до останнього, не втрачали надії, – сказав Володимир Іванович. – Намагалися також і розважатися, хотіли вигадати щось на зразок славнозвісного листа запорозьких козаків турецькому султанові. Ми влаштували так, що завдяки зв'язкам з українською діаспорою у Парижі на подарованій Путіним новорічній ялинці з'явилися портрети загиблих бійців нашого 40-го батальйону. Тоді про це писали усі світові інформаційні агенції. Як офіцер, я підставив своє плече державі, не став ховатися за лікарняні листочки. Як професійний військовий, вважаю, що краще жити в тій країні, де підполковники, офіцери, командири батальйонів не ховаються від повісток, а мужньо виконують свій обов'язок. Хочу, щоб приклад моїх бойових побратимів допоміг вам, молоді, сформувати систему цінностей, розставити життєві орієнтири. Бажаю, щоб ви перемагали у своїх маленьких битвах за навчання і в усіх життєвих сутичках».

«Україна завжди, ще з часів Київської Русі, захищала свою територію і державність, – звернувся до аудиторії доцент кафедри фізичної та неорганічної хімії, командир роти 93-ої механізованої бригади Юрій Криштоп. – Сьогодні прийшов і наш час. У вас, студентів, свій фронт: у навчанні. Будьте старанними і сумлінними. Адже завтра ви – основа нашої держави».

Старший викладач кафедри економічної теорії Ігор Лакей вважає особливим святом День захисника України: «Якщо говорити про це свято, то для мене воно, як День Перемоги, – наголосив Ігор Михайлович. – Це свято, на мою думку, чоловіків, жінок, волонтерів – усіх, хто піднявся сьогодні на захист нашої країни. Наш 39-й батальйон формувався з «нуля» фактично на полі бойових дій – з людей різних фахів, підприємців, бізнесменів, добровольців. Я пересвідчився: ідея нашого вільнолюбного народу – обирати самому свій шлях – протягом століть не зникла. Ми на практиці доводимо, що ми – великий народ».

З поетичним привітанням, власним віршем «Нові герої» виступив для захисників України студент факультету суспільних наук і міжнародних відносин, учасник творчих зустрічей в університеті Богдан Кулик. Ректор університету Микола Поляков запропонував демобілізованим бійцям написати книгу про пережите ними на сході країни.

Сьогодні в зоні АТО перебувають п'ятеро співробітників ДНУ: доцент кафедри статистики і теорії ймовірностей Сергій Гончаров, асистент кафедри фізики твердого тіла та оптоелектроніки Євген Сєтов, старший лаборант кафедри хімії та хімічної технології високомолекулярних сполук Євген Заведенко, провідний біолог навчальної лабораторії тропіків та субтропіків Ботанічного саду ДНУ Ярослав Мосний, тесляр Палацу спорту ДНУ Павло Мануйленко.

На превеликий жаль, серед співробітників університету є загиблий – асистент кафедри політології Павло Миколайович Левчук.

Сумні звістки продовжують приходити з передової: загинули ще двоє випускників ДНУ – Роман Карась (факультет фізики, електроніки та комп'ютерних систем) та Дмитро Астапов (механіко-математичний факультет). Учасники зустрічі поклали квіти до пам'ятного знаку загиблим на Сході України випускникам університету, розміщеному у головному навчальному корпусі.
