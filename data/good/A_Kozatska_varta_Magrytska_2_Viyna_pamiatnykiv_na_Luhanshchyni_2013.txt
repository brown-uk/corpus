<id>A</id>
<author_surname>Магрицька</author_surname>
<author_name>Ірина</author_name>
<title>Війна пам’ятників на Луганщині</title>
<publ_in>Козацька варта</publ_in>
<url></url>
<publ_part>4</publ_part>
<publ_place>Алмазна</publ_place>
<publisher></publisher>
<year>2013</year>
<pages>7</pages>
<length>356</length>
<alt_orth>0</alt_orth>
<errors>рухів, й - рухів й; установили - встановили</errors>
<comments></comments>
<body>
Проукраїнська громадськість не сидить склавши руки 
Соціально активних людей із чіткою проукраїнською позицією в Луганську небагато – воно й не дивно, зважаючи на шалений пресинг усуціль провладних ЗМІ з їхньою проросійською пропагандою. І все ж ці люди пробують боротися з колишніми штатними комсомольцями в нинішній луганській владі, орієнтованій на зорі Кремля, та з численними активістами проросійських партій та рухів, й інколи навіть перемагають. Так, іще 1988 року в селі Олексіївка Перевальського району встановлено пам’ятник Борисові Грінченку на подвір’ї школи, в якій він учителював. 1991 року члени товариства «Меморіал» у Сучій Балці на околиці Луганська поставили хрест на місці розстрілу земляків комуно-більшовицькою владою у 1937-1942 роках, його тричі руйнували і тричі відновлювали – у 1994, 1997 і 2005 роках. 1998 року 4,5-метровий пам’ятник Тарасові Шевченку постав у центрі Луганська завдяки спонсорській підтримці Василя Іваницького з Канади; фізично перешкоджали його встановленню місцеві комуністи на чолі з їхніми вождями – Челишевим, Герасимовим, Смірновим. В окремих селах місцеві краєзнавці (такі, як Віра Аннусова, Олексій Погорілий, Василь Каплунов, Іван Кава) ще до указу В.Ющенка установили хрести на вшанування своїх померлих з голоду в 1933-му році односельців. У 90-ті на будинку в селі Половинкине на Старобільщині, де народився і жив Іван Світличний – відомий український дисидент, шанувальники його таланту встановили меморіальну дошку. Років два тому її хтось зірвав. Іще на зорі незалежності Василь Каплунов, дослідивши історію рідного краю, встановив хрест на могилі поблизу Можняківки Новопсковського району, де поховані кінні гайдамаки Запорозького корпусу армії УНР, що захищали кордони України в 1918 році від більшовиків і денікінців. 2003 року противники української незалежності обстріляли з мисливської зброї табличку на цьому хресті, згодом над нею ще раз поглумилися, проїхавшись по ній трактором, а 2007 року взагалі зламали дубовий хрест на цьому місці. 2011 року в Стаханові вандали-українофоби вщент зруйнували погруддя Тараса Шевченка, яке стояло тут з 1961 року, і відтягли його уламки в невідомому напрямку. Мабуть, їм дошкуляло те, що біля цього пам’ятника збиралась на українські свята місцева патріотична громада. Тепер вона самотужки збирає кошти на встановлення нового погруддя Кобзареві. Зрозуміло, що винуватців жодного з названих злочинів міліція й не думала шукати, навіть карних справ не було заведено, на відміну від недавнього випадку з руйнуванням пам’ятника Сталіну в Запоріжжі.
</body>
