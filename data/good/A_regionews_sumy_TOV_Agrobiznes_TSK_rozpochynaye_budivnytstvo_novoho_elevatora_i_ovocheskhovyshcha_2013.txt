<id>A</id>
<author_surname></author_surname>
<author_name></author_name>
<title>ТОВ «Агробізнес ТСК» розпочинає будівництво нового елеватора та овочесховища</title>
<publ_in>RegioNews-Суми</publ_in>
<url>http://regionews.sumy.ua/?q=node/15732</url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>212</length>
<alt_orth>0</alt_orth>
<errors></errors>
<comments></comments>
<body>
ТОВ «Агробізнес ТСК», що працює у Недригайлівському районі Сумської області, розпочало будівництво овочесховища, розрахованого на 15-17 тис. тонн вирощеної продукції, та розробило проект спорудження елеватора, призначеного для зберігання 100 тис. тонн зерна. Перший об’єкт буде введено в експлуатацію вже наприкінці літа, будівництво другого розпочнеться восени нинішнього року.
За словами керівника ТОВ «Агробізнес ТСК» Геннадія СВІРСЬКОГО, потреба у новому овочесховищі виникла у зв’язку із тим, що цього року підприємство планує збільшити врожайність овочевих культур втричі.
«У новому овочесховищі буде використано технологію напільного зберігання. Це старий та перевірений метод, до того ж досить економний. Якщо ми не зможемо заповнити овочами всі площі, то таке сховище підійде і для зберігання зернових культур», - зазначив Геннадій Свірський.
ТОВ «Агробізнес ТСК» працює в Сумській області восьмий рік поспіль. Восени 2012 року підприємство ввело в експлуатацію овочесховище, оснащене сучасною технікою голландської компанії <foreign>Tolsma</foreign>. У господарстві постійно працюють 230 чоловік, в сезон збирання врожаю - 500 і більше. Як зауважив Геннадій Свірський, постійне розширення потужностей підприємства стало можливим завдяки підтримці обласного керівництва та чиновників усіх рівнів.
«Завдання обласної влади - підтримати такі підприємства і зробити так, щоб господарства типу «Агробізес ТСК» з’являлися в кожному районі. Тоді ми гарантуватимемо власну продовольчу безпеку», - зазначив під час поїздки до Недригайлівського району заступник голови Сумської облдержадміністрації з питань розвитку АПК Сергій СЛИЗЬКИЙ.
</body>
