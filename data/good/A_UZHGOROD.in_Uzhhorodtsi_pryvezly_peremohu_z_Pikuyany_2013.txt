<id>A</id>
<author_surname></author_surname>
<author_name></author_name>
<title>Ужгородці привезли перемогу з "Пікуяни-2013"</title>
<publ_in>UZHGOROD.in</publ_in>
<url>http://uzhgorod.in/ua/novini/2013/oktyabr/uzhgorodci_privezli_peremogu_z_pikuyani_2013</url> 
<publ_part></publ_part>
<publ_place>Ужгород</publ_place>
<publisher></publisher>
<year>2013</year> 
<pages></pages> 
<length>216</length>
<alt_orth>0</alt_orth>
<errors>найстаршого за віком - найстаршого</errors>
<comments></comments>
<body>
Масовим зірковим сходженням на найвищу вершину Львівщини – гору Пікуй (1408 м) завершився відкритий чемпіонат Львівщини зі спортивного туризму. Організатори спортивного заходу – Львівська обласна федерація спортивного туризму та Управління молоді та спорту Львівської ОДА спільно з Федерацією Скаутів «Галицька Русь» і Туристично-альпіністським центром «Скеля».
За умовами змагань, кожна команда самостійно вибирала маршрут для сходження, який оцінювався у балах, в залежності від загальної чисельності команди, протяжності та складності обраного маршруту. Найдовшим та найскладнішим маршрутом є стежка від Ужоцького перевалу (с. Сянки), яка пролягає головним вододільним хребтом Українських Карпат.
Учасниками «Пікуяни-2013» стали 9 команд від громадських організацій та навчальних закладів. Змагання присвятили 1025-річчю Хрещення Русі та 69-й річниці звільнення України від фашистських загарбників, а також пам’яті відомого львівського туриста Едуарда Зайцева.
Загалом у сходженні взяло участь понад 150 спортсменів та любителів активного способу життя.
Перемогу у цьогорічних змаганнях, набравши однакову кількість балів, розділили команди Львівського державного університету фізичної культури та Застави «Ужгород» Федерації Скаутів «Галицька Русь».
Крім переможців та призерів, на урочистій лінійці спеціальними грамотами відзначили також наймолодшого та найстаршого за віком учасника чемпіонату. Ними стали 12-річний Микола Папіш, який здійснив сходження у складі команди Воловецького району Закарпаття, та подружжя львів’ян. Молодь оплесками привітала 75-річних Юрія та Валентину Самаріних, які сходженням на вершину відзначили свій подвійний ювілей, адже у цьому році подружжя святкує ще й 55-ту річницю свого шлюбу.
</body>