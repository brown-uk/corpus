<id>A</id>
<author_surname></author_surname>
<author_name></author_name>
<title>БФ “Покуття” виплатив зарплатню звільненим тренерам ДЮСШ, яких влада позбавила засобів існування</title>
<publ_in>Дзеркало Коломиї</publ_in>
<url>https://dzerkalo.media/bf-pokuttya-viplativ-zarplatnyu-zvilnenim-treneram-dyussh-yakih-vlada-pozbavila-zasobiv-isnuvannya/</url>
<publ_part></publ_part>
<publ_place>Коломия</publ_place>
<publisher></publisher>
<year>2016</year>
<pages></pages>
<length>262</length>
<alt_orth>0</alt_orth>
<errors></errors>
<comments></comments>
<body>
<b>Звільнені міською владою заслужені тренери України Олександр Єжов та Василь Хмуляк і майстер спорту України Андрій Хмуляк продовжують тренувати своїх вихованців. Батьки надалі приводять на тренування з вільної боротьби дітей, які в свою чергу показують високі результати. Тільки за останній місяць юні спортсмени привезли з трьох турнірів кілька призових місць.</b>
Міжнародний благодійний фонд «Покуття», фундатором якого є народний депутат України Андрій Іванчук, висловлює своє невдоволення необдуманим рішенням міської влади стосовно звільнення тренерів, які багаторічною працею довели свою професійність на користь міста.
Коломийська влада в особі міського голови <b>Ігоря Слюзара</b> та начальника управління молоді та спорту <b>Володимира Колесника</b> перед проведенням так званої реформи наголошувала на забезпеченні робочими місцями всіх без винятку тренерів, включаючи збереження їхніх ставок та покращення умов праці. Але, як виявилося, влада не дотримала своєї обіцянки і залишила трьох тренерів без засобів існування. А все на догоду особистим інтересам одного з високопосадовців міськради, який, прийшовши торік до влади, поставив собі за мету звільнити заслужених тренерів. І виглядає на те, що очільник міста Ігор Слюзар на нього впливу не має…
Народний депутат України <b>Андрій Іванчук</b>, перебуваючи з візитом у Коломиї, порушив питання, на якій підставі були звільнені фахівці, вихованці яких досягають відмінних результатів на змаганнях різних рівнів та надалі привозять до Коломиї перемоги.
Адже Олександр Єжов, Василь Хмуляк та Андрій Хмуляк продовжують тренувати дітей на сцені «Локомотиву», не отримуючи заробітної плати.
Міжнародний благодійний фонд «Покуття» вирішив за кошти меценатів виплатити тренерам їхній посадовий місячний оклад.
У фонді закликають владу поновити на робочих місцях звільнених тренерів ДЮСШ. Адже ці люди своєю багаторічною працею довели, хто в Коломиї по-справжньому вболіває за спортивне майбутнє міста.
</body>