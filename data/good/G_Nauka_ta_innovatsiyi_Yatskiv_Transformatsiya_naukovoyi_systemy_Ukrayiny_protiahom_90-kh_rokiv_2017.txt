Так, чисельність науковців за останні десять років скоротилася вдвічі, а фінансування — майже в десять разів. Відповідно зменшилися основні показники діяльності української науки — кількість публікацій, патентів, виконуваних тем і проектів, впроваджених інновацій. Частина наукової еліти емігрувала (близько 6 тис. вчених) до країн з більш привабливими умовами для науково-технічної діяльності, насамперед до Росії, США, Німеччини та Ізраїлю. Сталося стрімке старіння наукового персоналу, першою чергою через те, що з науки пішла насамперед молодь, і не було адекватного припливу молодих наукових кадрів.

Проте в деяких наукових напрямах в Україні вдалося не лише зберегти, але й зміцнити науково-технічний потенціал. Підтвердженням тому є наявність визнаних у світі наукових шкіл, зокрема в галузі математики та декаметрової радіоастрономії, фізіології та клітинної біології, фізики низьких температур, створення нових матеріалів, біотехнологій, електрозварювання; а також розробки унікальних технологій, зокрема у галузі інформатики, телекомунікацій та зв'язку. Реалізація цього науково-технічного потенціалу може найближчим часом забезпечити розвиток відповідного високотехнологічного виробництва конкурентоздатної продукції.

На державному рівні здійснено низку важливих заходів, спрямованих на вдосконалення державної науково-технічної політики, зокрема прийнято нову Концепцію науково-технологічного та інноваційного розвитку України, яка передбачає більш активну позицію держави в науково-технологічній сфері, розширення можливостей використання нових знань і технологій в економіці та інших сферах. Прийняті доповнення до Закону України «Про наукову та науково-технічну діяльність», що, зокрема, дозволяє вирішити ряд соціальних проблем вчених. Започаткуванню нових механізмів прогнозування науково-технічного розвитку, визначення пріоритетних напрямів розвитку науки і техніки та їх конкурсного державного фінансування має сприяти прийнятий нещодавно Закон України «Про пріоритетні напрями розвитку науки і техніки України». Прийнято також низку законодавчих актів про інтелектуальну власність, відбулося приєднання України до відповідних міжнародних угод у цій сфері. Зокрема, в червні цього року відбулася ратифікація Угоди про науково-технічну співпрацю між Україною та США.
