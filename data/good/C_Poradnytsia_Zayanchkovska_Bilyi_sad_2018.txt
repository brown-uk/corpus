Продовжуємо розповідати про так звані монохромні садки. І наш нинішній герой – білий садок. «Важко підбирати квіти одного кольору», – скаже хтось. Однак зовсім не обов'язково розбивати чималий квітник. Достатньо створити невеличкий білий куточок в основному саду.

Якщо білий садок розміщувати на фоні стін, то бажано, щоб вони були іншого кольору, інакше він губитиметься. Білий – це так званий буферний колір, завдяки якому добре підкреслювати інші кольори. Водночас і сам він привертає увагу, бо помітний на фоні різних кольорів, а також утворює чудові комбінації з будь-якими іншими, надає саду атмосфери свята і водночас ніби стримує строкатість інших кольорів, а також створює хороший фон для садових фігурок, лавочок, декоративних доріжок, садових ваз тощо. Добре поєднуються білі квіти з декоративно-листяними рослинами: хостами, бересклетами, папоротями, дівочим виноградом та іншими.

Облаштуйте квітничок так, щоб цвітіння було безперервним. Навесні білим зацвітають бузок, спіреї, садовий жасмин, калина, бузина, гортензії, тюльпани та нарциси. Додайте троянди, конвалії, примули, іриси, лілії, півонії, арабіс, гвоздики, жоржини, гладіолуси, ромашки, дурман (датура), флокси. Білоквіткові айстри, хризантеми та цинії закриватимуть сезон. З витких рослин можна підібрати білі сорти клематисів, іпомею, чину (духмяний горошок) та інші.

Звісно, підбираючи рослини, не намагайтеся відшукати чисто-білі кольори, шукайте відтінки. Нещодавно «Порадниця» розповідала про сірий сад, який нерідко називають «садом ночі» або «місячним садом» завдяки тому, що він має чарівний вигляд у сутінках. Те саме можна сказати й про білий сад. Тому його особливо доцільно створити любителям вечірнього відпочинку в садку.
