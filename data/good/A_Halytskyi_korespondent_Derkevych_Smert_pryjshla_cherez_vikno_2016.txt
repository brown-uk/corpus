Пан Михайло розповідає, що його брат Лев Довбенчук був у Тернополі відомим архітектором, мав дружину та двох синів. З сім'єю згодом не склалося, і він тимчасово оселився на батьківському обійсті в Косові. Там чоловік познайомився з 44-річною Вітою Проданюк, яка працювала стоматологом, була розлучена, випивала. Вона часто заходила до нього, а інколи залишалася й ночувати. Так було і того злощасного дня.

Вночі до будинку навідався колишній чоловік Віти Дмитро. Однак не сам, а з сином, який був у балаклаві. Вибивши скло у віконній рамі, Проданюк схопив Довбенчука за праве передпліччя та намагався витягнути надвір. Внаслідок цього господар отримав численні колото-різані рани, які супроводжувалися зовнішньою кровотечею і травматичним шоком II-III ступеня, подряпини та синці. Від завданих тілесних ушкоджень він втратив свідомість, а Дмитро з сином пішли.

Найцікавіше, що Проданюк за освітою медик, працював головним лікарем Космацької лікарні, потім – лікарем у Яблунівській лікарні. Не надала першу медичну допомогу постраждалому і Віта, на очах якої, як стверджує пан Михайло, стався злочин. Вона тільки викликала «швидку», а коли Льва Михайловича забрали в лікарню, лягла спати в його ж будинку. У лікарні чоловік пробув декілька годин, а зранку помер, так і не приходячи до тями.

За словами Михайла Довбенчука, 20-річний Василь Проданюк, який є свідком, на допиті заявив, що він розборонював чоловіків і навіть порізав собі склом руку. Коли ж побачив, що ґазда отримав значні ушкодження, то втік додому і ліг спати. А десь через півгодини прийшов додому й тато.

Численні порушення

Михайло Довбенчук не задоволений перебігом судового процесу та діями правоохоронців. Він каже, що старший слідчий групи Дмитро Онисим'юк не надсилав йому після закінчення розслідування повідомлення про сутність підозри та обвинувачення, про обрання підозрюваному міри запобіжного заходу, про закінчення досудового розслідування, про час і день можливого ознайомлення з матеріалами розслідування перед тим, як воно буде направлено на розгляд Косівського районного суду.

«У реєстрі матеріалів кримінальної справи під №21 є повідомлення про завершення досудового розслідування, яке нібито 20.07.2016 р. було направлене потерпілому, але я його не отримував», – запевняє чоловік.

Пан Михайло стверджує, що не повідомляв його про можливість ознайомитись зі справою і старший групи прокурорів Олег Вишиванюк, а заяви в прокуратуру, які він неодноразово подавав, залишалися без задоволення. Тільки після звернення до судді Ігоря Турянського прокуратура дозволила йому ознайомитись зі справою.

Окрім того, слідчий суддя Богдан Цалин не направляв йому письмово повідомлення про час і день судового засідання. Натомість з канцелярії суду звичайним листом надійшла повістка про те, що Косівський районний суд викликає його як потерпілого на судове засідання 4 серпня. Повістку він отримав тільки 3 серпня.

Зрозумівши, що досудове розслідування завершено, пан Михайло направив у суд клопотання про перенесення слухання, оскільки зовсім не ознайомлений з матеріалами справи. Це було чи не єдине його клопотання, яке суд задовольнив. Ознайомившись з ним, чоловік помітив чергове порушення. З'ясувалося, що у справі вже було підготовче засідання, про яке його, знову ж таки, ніхто не повідомив.

Цікаво, що потерпілим у справі виступає тільки брат загиблого, а двоє його синів не те, що не визнані потерпілими – суд навіть не залучив їх за клопотанням пана Михайла як свідків.
