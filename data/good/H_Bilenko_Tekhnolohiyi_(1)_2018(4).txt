<id>H</id>
<author_surname_1>Біленко</author_surname_1>
<author_name_1>О. В.</author_name_1>
<author_surname_2>Пелагейченко</author_surname_2>
<author_name_2>М. Л.</author_name_2>
<title>Технології</title>
<publ_in></publ_in>
<url></url>
<publ_part></publ_part>
<publ_place>Тернопіль</publ_place>
<publisher>Астон</publisher>
<year>2018</year>
<pages>28-31</pages>
<length>626</length>
<alt_orth>0</alt_orth>
<errors>навколишнього середовища - довкілля; їх властивостей - їхніх властивостей</errors>
<comments></comments>
<body><b>Властивості кольорів.</b> Колір є ілюзорним під час його зорового сприйняття, безмежно мінливим — залежно від навколишнього оточення, від освітлення, сусідства інших кольорів, розташування, фактури, величини пофарбованої площі, відстані до спостерігача, часу впливу на нього. Змінюючись сам, колір змінює і сприйняття середовища — візуально скорочує або подовжує приміщення, підкреслює або приховує об’ємність форм, викликає відчуття теплоти, сухості, холоду або вологи.
Численні дослідження психологів показали, що одні й ті ж кольори та їх поєднання викликають у людей певні емоційні реакції. Сприйняття кольору визначається його безпосереднім фізіологічним впливом — збудливого або пригнічувального характеру, пов’язаним із типовими асоціаціями і загальноприйнятою символікою.
<i>Білий колір</i> символізує свободу і завершеність, викликаючи відповідний стан у людини. Білі інтер’єри здаються більш просторими і мають гармонійний вигляд. Також білий візуально пом’якшує інші кольори.
<i>Чорний</i> багато хто вважає похмурим, але це, скоріше, стереотипне сприйняття. Загалом цей колір має загадковий вигляд і означає щось приховане й таємниче, а також творче начало. Якщо чорний рівномірно поєднується з іншими кольорами в інтер’єрі, то його вплив буде позитивним.
<i>Сірий колір</i> викликає відчуття стабільності та гармонії, дозволяє заспокоїтися і зосередитися. Може добре поєднуватися в інтер’єрах із білим і чорним, а також із пастельними кольорами і спокійними відтінками.
<i>Червоний</i> — дуже динамічний колір, означає постійний рух, прагнення вперед, може спонукати до дій і викликати приплив сил і емоцій. Вважається також лідерським кольором, надає людям наполегливості. Занадто багато червоного може викликати втому, тому поєднувати в інтер’єрі його потрібно з іншими кольорами.
<i>Рожевий</i> — означає романтичність, доброту і спокій. Може заспокоювати, допомагати вгамувати почуття, проте велика кількість цього кольору може викликати зайву чутливість і сентиментальність.
<i>Жовтий</i> колір сприяє рішучості й упевненості, дає змогу не сумніватися в думках і швидко визначатися з рішеннями. Також може посилювати інтуїцію і кмітливість, активізуючи мозкову діяльність, викликати позитивні асоціації та гарний настрій.
<i>Помаранчевий</i> за своїм впливом схожий на червоний, однак діє більш м’яко, дозволяє розслабитися, заспокоїтися і радіти життю. Також помаранчевий може сприяти появі творчих поривів.
<i>Зелений</i> колір приносить умиротворення і відчуття стабільності, а також може сприяти проявам інтуїції. Створює доброзичливий настрій, дає змогу позбутися внутрішнього нервового напруження.
<b>Синій</b> — сприяє організованості, умінню планувати і розподіляти час та ресурси, відповідальності та раціоналізму. Дає змогу зберігати силу духу і не здаватися навіть у складних ситуаціях.
<i>Коричневий</i> колір символізує надійність, домашнє тепло і спокій. Багато в чому асоціюється з рідною домівкою і затишком, викликає позитивні емоції.
У композиції інтер’єру приміщення дизайнери використовують закони колірної гармонії. Знання кольорознавства допомагають у проектуванні гармонійного вигляду інтер’єру, у якому людина почувається комфортно. Головне завдання кольору в інтер’єрі — гармонізувати просторове середовище.
<b>Типи колірної гармонії в інтер’єрі:</b>
1) однотонова гармонія — рідко застосовувана в інтер’єрі, адже експансія (надмірне переважання одного кольору), як відомо, шкідлива для психіки фізичного здоров’я людини, але може бути прийнятною для елементів деталей інтер’єру (наприклад, різні відтінки коричневого кольору паркетної підлоги);
2) гармонія споріднених кольорів (прийнятне поєднання для інтер’єру);
3) гармонія полярних кольорів (найкомфортніше для очей людини поєднання в силу фізіологічних особливостей нашого ока) — будується на єдності протилежностей, проте потребує дотримання відсоткового співвідношення.
<b>Це цікаво</b>
Видатний французький модельєр Крістіан Лакруа оформив інтер’єри швидкісних поїздів <foreign>TGV</foreign>. Він виграв конкурс, обійшовши кількох сильних конкурентів, у тому числі модний дім <foreign>Kenzo</foreign>. Вагони поїздів, що розвивають швидкість до 350 км/год, оформлені в пурпуровій гамі з акцентами червоного.
<b>5. Конструкційні матеріали для облаштування інтер’єру. Доцільність вибору конструкційних матеріалів, безпечних для здоров’я людини та навколишнього середовища.</b> Властивості конструкційних матеріалів зазвичай розглядають комплексно. До комплексних властивостей, що характеризують стійкість матеріалів до сукупної дії низки чинників, належать довговічність, надійність, сумісність, старіння й ерозієстійкість.
У нашому стрімкому світі з кожним роком з’являється дедалі більше нових сучасних матеріалів, що відповідають заданим властивостям. До таких можна віднести високоміцні бетони, бетонополімери, фібробетони, декоративні бетони, сплави різних металів, термопластичні полімерні матеріали (полістирол, поліаміди, фторопласт, реактопласти), триплекси (різновид скла), склопластик тощо.
Застосування цих матеріалів різнобічне, воно залежить від їх властивостей. Так, полімерні смоли використовують для покриття плит із деревних матеріалів (ламінування), з яких виготовляють корпусні меблі.</body>