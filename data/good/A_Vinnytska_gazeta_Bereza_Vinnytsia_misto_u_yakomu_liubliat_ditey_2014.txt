У Вінниці проживає близько 70 тисяч дітей. З них у дошкільних навчальних закладах виховується майже 17 тисяч хлопчиків та дівчаток, у загальноосвітніх – понад 35 тисяч, у позашкільних – близько 8500. Одним з найважливіших завдань Вінницької міської ради є забезпечення умов повноцінного життя та розвитку дітей і підлітків. На черговому засіданні виконкому міської ради було підбито підсумки реалізації програми «Вінниця – місто, дружнє до дітей», яка закінчується цього року, і затверджено аналогічний документ на 2015–2020 роки.

У 2014 році значна увага була приділена доступу до якісної шкільної та дошкільної освіти всіх дітей. Наприклад, у листопаді в школі-гімназії № 6 встановлено ліфт, яким користуватимуться діти з інвалідністю.

Один з розділів програми на 2014 рік присвячений розвитку творчих здібностей дітей та організації їхнього дозвілля. За рік було проведено понад 90 конкурсів, виставок, акцій, фестивалів, спортивних змагань, флеш-мобів, турнірів тощо. Крім того, комітет з фізичної культури і спорту організував майже 80 відкритих чемпіонатів міста та турнірів серед дітей шкільного віку. Серед пріоритетних напрямів програми – популяризація здорового способу життя. Цього року збудовано спортивний комплекс на території школи № 18, багатофункціональний спортивний майданчик біля гімназії № 23, створено «Галявину казок» та ігровий дитячий майданчик у центральному парку ім. М. Горького.

Щоб продовжити реалізацію заходів, спрямованих на створення у Вінниці належних умов для життя та розвитку дітей у місті, на засіданні виконкому було затверджено нову програму на наступні п'ять років.

Програма має шість розділів. Один з них присвячений розвитку інфраструктури міста, яка має бути комфортною для всіх. Ідеться про створення нових, та утримання в належному стані наявних спортивних споруд, ігрових та спортивних майданчиків з урахуванням потреб дітей з обмеженими фізичними можливостями. У розділі «Здоров'я дітей» серед головних завдань – щорічні профілактичні медогляди, забезпечення якісного харчування у садочках та школах. Про започаткування нових та проведення традиційних загальноміських конкурсів, культурних та розважальних заходів, виставок, олімпіад, мистецьких проектів ідеться у розділі «Гармонійний розвиток дітей». Значна увага у програмі приділена правовому та соціальному захисту дітей, впровадженню інклюзивної освіти, безпеці дітей у міському середовищі.
