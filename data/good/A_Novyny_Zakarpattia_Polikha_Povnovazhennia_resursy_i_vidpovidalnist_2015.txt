Про потребу реформувати органи влади в Україні вже не один рік ведуться розмови. Нині ж, після Революції гідності, є чудова нагода нарешті перейти від дискусій до діла. За твердженням експертів, наразі закінчується формування пакета законопроектів, який дозволить провести очікувану реформу децентралізації влади та отримати сильні громади як основу сильної України.

Закарпатська область сьогодні налічує 13 районів, у яких мешкає 1 млн 260 тис. жителів. За концепцією реформи, межі області змінюватись не будуть, але райони мають пройти процес укрупнення. Кожен із районів буде об'єднувати не менше 150 тис. мешканців. Експерти прогнозують, що на Закарпатті утворяться нові великі райони, з більшими ресурсами та ширшими повноваженнями. Проте, які саме це будуть райони, залежить від рішення обласної ради. Новоутворені територіальні громади та райони отримають більше повноважень та фінансових ресурсів для їх виконання, разом із цим зросте і їхня відповідальність за свою роботу.

Відповідно до концепції реформування місцевого самоврядування та територіальної організації влади, першим кроком є реформа територіальної основи діяльності органів публічної влади (адміністративно-територіального устрою), другим – розширення повноважень органів місцевого самоврядування, третім – запровадження більшої фінансової незалежності громад.

За словами директора з науки Інституту громадянського суспільства Анатолія Ткачука, загалом в Україні замість 490 районів, відповідно до розрахунків, передбачається утворення 120. На його думку, райони потрібно об'єднувати природно, тобто так, щоб вони були життєздатними. «Немає сенсу з'єднувати два бідні райони області, адже у такому випадку ситуація не покращиться», – зазначає пан Ткачук.

Експерти переконані, що будь-яка система адміністративного устрою буде ефективною тоді, коли в ній рівномірно буде поєднано три компоненти: повноваження, ресурси та відповідальність. Про це, хід реформ в Україні, їхню сутність та децентралізацію влади днями йшлося на тренінгу для представників ЗМІ, який відбувся в Ужгороді.
