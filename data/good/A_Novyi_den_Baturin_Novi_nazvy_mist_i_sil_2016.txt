<id>A</id>
<author_surname>Батурін</author_surname>
<author_name>Олег</author_name>
<title>Нові назви міст і сіл</title>
<publ_in>Новий день</publ_in>
<url>http://www.newday.kherson.ua/index.php/component/content/article/3-jekonomika/3455-2016-05-18-09-30-36.html</url>
<publ_part></publ_part>
<publ_place>Херсон</publ_place>
<publisher></publisher>
<year>2016</year>
<pages></pages>
<length>162</length>
<alt_orth>0</alt_orth>
<errors>Згодом отримали – Згодом отримало; смт. – смт</errors>
<comments></comments>
<body>
<i>Верховна Рада перейменувала 12 населених пунктів Херсонщини.</i>
Дочекалися на повернення своєму селу історичної назви жителі Кірового Бериславського району. «Кірове, сусіднє Високе і всі навколишні села Херсонської і суміжної Миколаївської областей колись були єврейськими поселеннями і не мали назв. Наше село від початку називалося просто поселенням № 10. Згодом отримали назву хутір Лиманець, оскільки неподалік був хутір Лиманці», — розповів сільський голова Володимир Дмитрук.
За його словами, громада Кірового узгодила перейменування села на Лиманець — очікували лише рішення Верховної Ради. Нарешті 12 травня народні депутати повернулися до виконання декомунізаційного законодавства і перейменували 12 населених пунктів Херсонщини. На території тепер уже колишньої Кіровської сільради було перейменовано й село Куйбишеве. Воно отримало назву зниклого кілька десятиліть тому сусіднього села Вітрове.
Також перейменування зачепили села Фрунзе (нова назва — Азовське), Червонопрапорне (Червоне), Щорсівку (Олексіївка) і смт. Партизани (Рикове) Генічеського району. Село Червоноармійське Високопільського району віднині називається Черешневе, с. Ленінка Цюрупинського району — Рідне. Отримали нові назви й 4 села Голопристанського району: Більшовик (відтепер Приморське), Індустріальне (Братське), Комуна (Тендрівське), Краснознам’янка (Олександрівка).
</body>
