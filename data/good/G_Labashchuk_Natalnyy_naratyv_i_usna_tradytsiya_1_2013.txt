<id>G</id>
<author_surname>Лабащук</author_surname>
<author_name>Оксана</author_name>
<title>Натальний наратив і усна традиція: синтактика, семантика, прагматика : монографія</title>
<publ_in></publ_in>
<url></url>
<publ_part></publ_part>
<publ_place>Тернопіль</publ_place>
<publisher>Підручники і посібники</publisher>
<year>2013</year>
<pages>96-97</pages>
<length>715</length>
<alt_orth>0</alt_orth>
<errors>звертається за підтримкою - звертається по підтримку; вирішення - розв’язання; Відповідно - Відповідно,;</errors>
<comments>ієрофанія (термін Мірча Еліаде) — прояв святого, священного</comments>
<body>
<b>Герой оповіді.</b> Коло функцій, що їх виконує герой у чарівній казці, окреслюється так: він вирушає на пошуки, реагує на вимогу дарувальника, вступає в боротьбу з антагоністом, перемагає в ній, здобуває шуканий предмет, повертається й отримує винагороду. У натальному наративі героїнею оповіді є жінка, що очікує і народжує дитину. Тут їй властиві такі функції: отримання віщування про майбутню вагітність, розпізнавання і правильне розуміння ознак вагітності, ідентифікація себе як вагітної жінки, яка проявляється у зміні фізичного стану або ж ствердженням «правильності» своєї поведінки. Жінка вирішує важкі завдання, які ставить перед нею майбутня дитина, звертається за підтримкою до вищих сил, отримує помічника і за його допомогою реагує на втручання антагоніста, збирається в дорогу та долає важку дорогу до пологового будинку і там за сприяння помічника долає усі перешкоди. Низка подій, що відбуваються з нею, зображуються як її героїчні діяння, які найчастіше набирають форми вирішення важких завдань або реакції на втручання антагоніста. Період пологів — це безпосередній контакт з антагоністом, однак тип цього контакту доцільніше схарактеризувати як випробування. Випробовується жіноча інтуїція, терпіння, вміння прийняти правильне рішення в екстремальній ситуації. У результаті героїня перемагає, отримуючи, як винагороду, немовля. Опісля вона долає труднощі післяпологового періоду, доводить свою «справжність» як матір, повертається додому і остаточно утверджується в статусі матері.
<b>Неправдивий герой.</b> Коло функцій, які виконує неправдивий герой у казці, такі: він вирушає на пошуки, реагує на вимоги дарувальника завжди негативно, не отримує шуканого скарбу. У натальних наративах неправдивий герой виступає лише в певному класі історій, а саме в гетеродієгетичній оповіді. Неправдивий герой — це жінка, яка планувала народити дитину, однак зазнала в цьому невдачі. Ця дійова особа виконує такі функції: не помічає ознак вагітності, не надає ваги поганому самопочуттю, поводиться неправильно. Відповідно вона не може знайти помічника, не може подолати втручання антагоніста і не отримує шуканий скарб. Такі історії розповідаються з метою перестороги, адже цей шлях, шлях героя, не такий вже й простий, але на фоні невдач інших героїчні зусилля жінки у виношуванні та народженні власної дитини набирають більшої ваги.
<b>Дарувальник.</b> У казці саме він випробовує героя та наділяє його чарівним засобом. У натальному наративі цей тип виступатиме швидше як греймасівський «<foreign>податель блага</foreign>». Саме вплив дарувальника приводить до вагітності, допомагає долати хвороби і небезпеки під час вагітності та пологів. Такою силою наділені лише вищі сили: Бог, Богородиця, померлі предки. Функції дарувальника полягають у сприянні герою (позитивне віщування, допомога в пошуку помічника, винагорода).
<b>Антагоніст (шкідник).</b> З антагоністом у чарівній казці пов’язані декілька функцій: шкідництво, бій чи інші форми боротьби з героєм, переслідування. Антагоніст — обов’язкова дійова особа кожного натального наративу, однак персонаж, що виконує функції шкідника, є багатоваріантним. В антагоністі втілюються усі ворожі для жінки сили, які заважають їй пізнати щастя материнства. Передусім це різноманітні хвороби і страшні діагнози, біль, погане самопочуття, які переслідують жінку весь період вагітності й пологів. Доволі часто антагоніст у жіночих розповідях має конкретне антропоморфне втілення в образі «поганого» лікаря чи акушера. Наші спостереження над текстами показують: жінка найчастіше бореться не з власною хворобою, а з лікарем, який «неправильно» її лікує чи погано до неї ставиться.
У натальному наративі маємо такі форми прояву дій шкідника: він викликає різні проблеми зі здоров’ям у жінки під час вагітності, пологів та в післяпологовий період. Розповідаючи про проблеми та ускладнення, які виникли під час пологів, жінка в усьому звинувачує медичний персонал.
<b>Помічник.</b> У чарівний казці функції помічника такі: просторове переміщення героя, ліквідація біди чи нестачі, порятунок від переслідування, вирішення важких завдань, трансфігурація героя. У натальному наративі ця дійова особа реалізується за допомогою двох типів персонажів. По-перше, це лікар, який є своєрідним медіатором, йому відкрита таємниця дітонародження, а тому він покликаний допомогти жінці в боротьбі з антагоністом. По-друге, у натальному наративі діють чимало родичів і близьких людей жінки, які допомагають їй впоратися з важкими завданнями, а також допомагають подолати дорогу до пологового будинку
Дитина в натальному наративі виконує роль <b>шуканого предмета</b> або <b>дарунка</b>. Це найбільш сакралізована й ієрофанізована дійова особа натального наративу. До свого народження вона виконує функцію постановки важких завдань, а майбутня матір повинна розпізнати, відчути, чого хоче її дитина, і намагатися поводитися правильно. Розповідаючи про власну дитину одразу після народження, жінка характеризує її як найбільший скарб. Дитина ще до народження, а особливо одразу після появи на світ проявляє риси надзвичайного немовляти, які відрізняють її з-поміж усіх інших новонароджених.
На відміну від казкових текстів, натальний наратив не знає такої дійової особи, як відправник. Вагітність настає завжди несподівано для жінки і зазвичай є результатом впливу вищих сил.
</body>
