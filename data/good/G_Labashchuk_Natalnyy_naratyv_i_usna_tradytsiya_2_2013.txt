<id>G</id>
<author_surname>Лабащук</author_surname>
<author_name>Оксана</author_name>
<title>Натальний наратив і усна традиція: синтактика, семантика, прагматика : монографія</title>
<publ_in></publ_in>
<url></url>
<publ_part></publ_part>
<publ_place>Тернопіль</publ_place>
<publisher>Підручники і посібники</publisher>
<year>2013</year>
<pages>97-99</pages>
<length>870</length>
<alt_orth>0</alt_orth>
<errors></errors>
<comments></comments>
<body>
<b>3.2.3. Система уявлень оповідача та форми її реалізації</b>
Як уже зазначалось у пункті 1.3, польська фольклористка Віолетта Кравчик-Васілєвська пропонує розрізняти компетенцію виконавця та власне виконання фольклорного твору (подібно до розрізнення між <foreign>langue</foreign> (мовою) та <foreign>parole</foreign> (мовленням)).
Для нас видається суттєвішим використати термінологічну систему, яка традиційно застосовується у фольклористиці для характеристики особливостей побутування текстів неказкової прози. Маємо на увазі використання термінів <b><i>хронікат, меморат, фабулат</i></b>, які вперше запровадив у фольклористику К. фон Сідов. Принциповим для нас є твердження, що будь-який текст неказкової прози постає передусім як втілення певної системи світоглядних уявлень. Інша справа, що традиційно фольклористика звертала увагу лише на три види народних міфологічних уявлень: міфолого-язичницькі, міфолого-легендарні та міфолого-історичні. Відповідно, на основі міфолого-язичницьких уявлень поставали тексти, у яких діяли персонажі нижчої демонології, або ж люди, наділені надприродними здібностями, міфолого-легендарні уявлення ставали основою текстів із соціально-космогонічними, соціально-утопічними, соціально-есхатологічними сюжетами, або ж християнських легенд, міфолого-історичні уявлення відбивались в історичних переказах. Таке звуження тематики неказкової прози зумовлювалось передусім інертністю наукової традиції, а також тим, що в минулому фольклористи звертали увагу або на найбільш екзотичні, незвичні розповіді з уст народу (наприклад, про домовиків, відьом чи мавок, або на оповіді про видатних людей минулого чи значущі історичні події. Не виключаємо і те, що увагу збирачів та науковців у минулому привертали тексти, які мали фабулу, а отже, могли побутувати за законами фольклорної традиції, проявляти ознаки формальності, варіативність тощо.
На нашу думку, сфера людського світогляду, яка може зазнавати міфологізації, є значно ширшою. Ось чому тексти неказкової прози так важко вписуються в загальноприйняту систему класифікацій, буквально опираються будь-яким класифікаціям. Без сумніву, сфера людської діяльності, пов’язана з вагітністю та народженням дитини, й досі залишається міфологізованою. Жінка, яка розповідає про свій досвід дітонародження, не може обійтися цілком раціональними поясненнями, вона безумовно звертатиметься до тих міфологічних уявлень про вагітність, пологи, немовля, материнство, які притаманні для певного типу усної традиції.
Аналіз нашого матеріалу засвідчує, що всі усні висловлювання на тему вагітності та пологів групуються навколо кількох інформаційних блоків: передчуття материнства, вагітність, дорога до пологового будинку, пологи, материнство.
Блок перший — передчуття материнства — формується з певного кола історій. Розповідь про вагітність жінка розпочинає з характеристики тих життєвих обставин, в яких вона опинилась: зміна сімейного статусу, місця роботи чи проживання, подорож тощо. Далі жінка отримує певні символічні знаки про те, що вона вагітна або ж невдовзі завагітніє. Найчастіше такою символічною ознакою є віщий сон. Спочатку жінка не звертає уваги на ці прикмети. Але незабаром у неї з’являються ознаки вагітності, зокрема погане самопочуття. Жінка звертається до лікаря і переконується, що вона вагітна.
Блок другий — вагітність, або ідентифікація — складається з життєвих історій, що розповідають про непростий період в житті жінки. Лейтмотивом цього блоку є ідентифікація себе як вагітної. Характерною рисою є мотив про «богатирську» їжу або «богатирський» сон вагітної. Вагітність зображується як найщасливіший період у житті жінки (радість від спілкування з природою, перебування в оточенні лише красивих доброзичливих людей тощо) або ж як час, сповнений випробувань. Переживання вагітної пов’язані зі станом її здоров’я або ж зі страхом народити хвору дитину. Окремі історії розповідають про дотримання чи порушення вагітною певних рекомендацій чи заборон. Підкреслюється активна діяльність або ж надзвичайна інтуїція вагітної.
Третій блок — це розповіді про дорогу до пологового будинку. Виокремлення цієї групи текстів спричинено передусім тим, що розповіді про день перед початком пологів та дорогу до пологового будинку займають надзвичайно важливе місце в натальному наративі. Така розповідь розпочинається з детального перелічення усього, що відбувалося з жінкою в переддень пологів. На фоні своєї активної діяльності жінка несподівано помічає перші ознаки наближення пологів і розуміє, що потрібно їхати в пологовий будинок. Свій статус роділлі жінка підкреслює, зображаючи себе активною та діяльною, здатною переробити безліч домашніх справ. Жінка знаходить помічника (найчастіше чоловіка або когось із родичів), який відвозить або супроводжує її до місця пологів. На шляху до пологового будинку може виникнути перепона, яку жінка успішно долає.
Четвертий блок — пологи — об’єднує тексти, у яких жінка пригадує, що саме відбувалося з нею під час пологів. Хронологічно цей період охоплює час від прибуття жінки до пологового будинку і до появи на світ дитини.
Починаючи розповідь про пологи, жінки акцентують увагу на зміні свого зовнішнього вигляду в перші хвилини перебування в приймальному відділенні (переодягання в лікарняний одяг, розплітання волосся, знімання прикрас). Зазвичай пологовий будинок описується як «страшне» місце. Далі на тлі дуже повільного перебігу першого періоду пологів медпрацівник повідомляє жінці, коли саме вона народить дитину. Перед жінкою постає «важке завдання»: впоратися з болем, вибрати правильну тактику поведінки, налагодити спілкування з медперсоналом, подолати страх. Власні пологи жінки характеризують або як дуже легкі, або як дуже важкі, сповнені болю й ускладнень. Усе це можна розглядати як важкі випробування жінки на шляху до материнства.
Завершальний, п’ятий блок історії про вагітність і пологи — материнство — починається з усвідомленням породіллею тієї істини, що народження дитини є найбільшим щастям. Описуючи свої відчуття при народженні немовляти, жінка обов’язково змальовує його ідеалізований портрет. Наступний етап розповіді — самоідентифікація себе як матері. Типовим для нього є впізнавання своєї дитини за голосом або виглядом з-поміж інших немовлят. Далі розповідь висвітлює ті проблеми, які жінці довелося подолати після пологів, зокрема налагодження грудного вигодовування. Якщо оповідачці довелося пережити проблеми зі здоров’ям маляти чи власним здоров’ям, ці історії теж впишуться в загальну структуру нагального наративу. Завершується вся розповідь поверненням з пологового будинку додому. Підсумовуючи свою історію, жінка зазначає, що народження дитини було найвагомішою подією в її житті, і підкреслює, яке це щастя — бути матір’ю.
Розглянемо, яких структурних форм набуває натальний наратив.
</body>
