Свято родинного затишку, теплих відчуттів і дружнього спілкування відбулось у суботу, 26 вересня. Створювати умови для цікавого сімейного відпочинку вже стало традицією. Захід було організовано одночасно на території 3-х майданчиків.
На святі був присутній голова правління ПАТ «Житомирський маслозавод» Рудь Петро Володимирович та зауважив: «Ми маємо постійно турбуватись про комфорт нашого міста. Таких заходів повинно бути більше. Дуже приємно бачити великі родини на наших святах. Радісні обличчя дітей та задоволених батьків — найважливіша наша ціль».
На майданчику біля «Будинку радіо» по вул. Львівській, 11 захід відбувся за підтримки Михайла Шуневича. «На роботу та відпочинок надихає сім'я — дружина, дочка та син. І саме родина подала ідею провести свято для мешканців міста». Житомиряни мали змогу особисто поспілкуватись із Михайлом Анатолійовичем. «Місту є куди рости. У нас жахливий стан доріг у дворах. Страшно ввечері йти додому», — ділився проблемами Ігор Климко, який завітав на свято із сином.
За підтримки директора з матеріально-технічного постачання ПАТ «Житомирський маслозавод» Михайла Кривошея свято було організовано на майданчику біля ДЮСШ №2 (вул. Хлібна, 24). Михайло Іванович запропонував житомирянам започаткувати сімейну традицію, завітавши на теплий родинний захід. «Сьогодні в мене чудова нагода поговорити з житомирянами. Розумію, що вони щиро переживають за розвиток міста, його майбутнє». На майданчику проводились різні конкурси, дітлахи могли пограти у дартс, нанести аквагрим чи «тату».
«Я з мамою брала участь у змаганні на сцені. Ми найшвидше з'їли морозиво. Було смачно. Отримала класний пенал», — розповіла про свої враження десятирічна Оленка.
На майдані Мистецькі Ворота свято відбулося за підтримки Ольги Блажкевич: «Я маю двох дорослих доньок і знаю, що найдорожчі та найщасливіші миті життя — це час, проведений з родиною». Гості заходу із задоволенням брали участь у сімейних конкурсах та змаганнях, отримували сувеніри та шкільне приладдя. «Спілкувалась з Ольгою Михайлівною. Дуже приємна людина. Розуміє, що в нашому місті роботи — не початий край. Але цього не боїться», — розповіла нам житомирянка Ганна Петрівна Степанчук.
Команда Рудь подякувала жителям міста за підтримку чудової традиції родинних свят та обіцяє ще багато заходів та приємних сюрпризів.
