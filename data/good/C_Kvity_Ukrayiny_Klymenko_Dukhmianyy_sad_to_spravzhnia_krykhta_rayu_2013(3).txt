<id>C</id>
<author_surname>Клименко</author_surname>
<author_name>Анна</author_name>
<title>Духмяний сад - то справжня крихта раю</title>
<publ_in>Квіти України</publ_in>
<url></url> 
<publ_part>2</publ_part>
<publ_place>Київ</publ_place>
<publisher></publisher>
<year>2013</year> 
<pages>26-27</pages> 
<length>485</length>
<alt_orth>0</alt_orth>
<errors>запах матіолі - запах матіоли; мірабилісу - мірабілісу; у небі блистять - у небі блищать/блискотять; Дерева і чагарники мають не тільки запашні квіти, - Запашними в дерев і чагарників є не тільки квіти,; олії, які виділяються листям або пелюстками - олії, що їх виділяє листя або пелюстки; бузка - бузку; сосен) - сосен</errors>
<comments></comments>
<body>
Однак із заходом сонця більшість птахів замовкає, а під вечір вже й прекрасні квіти стають менш помітними. Сутеніє, подовжуються тіні, стає тривожно на душі і вже хочеться піти із саду, як раптом щось приваблює, змушує зупинитися, заворожує. У сутінках по-особливому сприймаються саме аромати, вони наповнюють сад незабутніми відчуттями. І тут мимоволі пригадуєш аромати дитинства: запах матіолі та красолі в бабусиному палісаднику під вікном. І трапляється диво! Куди поділася тривога? Несподівано розступаються тіні. Таємнича доріжка вабить у глибину саду. Розсіяний промінчик світла, який пробивається крізь дерева, вимальовує сріблясту доріжку, по якій хочеться блукати по саду. Один аромат змінюється іншим і кличе далі... Доріжка виходить на галявину, освітлену місячним світлом і наповнену чудовими пахощами.
Лавки, вечірня прохолода і приємні аромати, і вже хочеться залишитися в саду. А якщо увімкнути підсвічування чи ліхтарі, то й зовсім не хочеться залишати таке приємне місце.
З настанням темряви розпускаються квітки матіоли дворогої, вечорниці лісової, дурману звичайного або датури, любки дволистої, тютюну, мірабилісу або «нічної красуні», енотери дворічної або «нічної свічки». Над ними кружляють нічні метелики і великі нічні метелики бражники, схожі на маленьких пташок. Цікаво спостерігати за ними і дітям, і дорослим.
Від нічних ароматів приємно паморочиться голова, вони приваблюють і хочеться йти за ними. Приємно опинитися на березі ставка чи струмка. Нічна прохолода від води бадьорить і освіжає. Розвіюється дурман солодкуватих і п’янких запахів нічних квітів. Над водою у небі блистять тисячі зірок, у водній гладіні сріблястими відблисками відбивається місяць, а ті відблиски складаються у легеньку місячну доріжку. Приємно сидіти на березі ставка і заворожено милуватися таким чарівним довкіллям. Аромати води тут змішалися з ароматами рослин, які ростуть навколо ставка: хост, валеріани болотної та лепехи звичайної. Це аромати ночі і зоряного неба.
Чи може бути щось приємніше у нічному саду?
Останнім часом садівники, ландшафтні дизайнери звернули увагу на те, що в садах немає давніх ароматів, в елементах саду несправедливо забуті такі квіткові рослини, як запашний тютюн, матіола, монарда, шавлія, чабер, лаванда, чебрець, красоля, геліотроп, рута, гісоп. Ці рослини, звичайно ж, поступаються новомодним гібридам і сортам, але в саду вони наповнюють повітря своїм чудовим ароматом.
Дерева і чагарники мають не тільки запашні квіти, але листки, хвою і навіть гілки. Джерелом, ароматів є жирні олії, які виділяються листям або пелюстками трав’янистих і деревних рослин. Аромати можуть змінюватися залежно від часу доби і сезону, освітленості, температури повітря. До того ж, вони в різних рослин різні. Доволі свіжий аромат має чебрець, ніжний — шавлія, енотера, лаванда, розмарин, пряний, гвоздичний — красоля, гвоздика, вечорниця лісова, тархун, солодкуватий — конюшина, бузина, мильнянка лікарська, флокс, геліотроп, рута, матіола дворога, жимолость — каприфоль. Фруктовий аромат у гіацинта, герані, плодових дерев. Вишуканий аромат мають конвалії, тютюн запашний, монарди, резеда запашна, резеда біла, бузок та матіоли. Медовий відчувається біля лип, глодів, мускусної троянди, бузка амурського. Терпкий аромат — біля нарцисів, лілій, садового жасмину, м’яти, барбарису. Смолистий аромат — ялиці бальзамічної, ялівців, кипарисовика горохоплідного, туї західної, сосен). Висаджені уздовж доріжок чебрець лимонний, меліса, шавлія мускатна, рута жовта неодмінно наповнять кожну прогулянку свіжим ароматом.
</body>
