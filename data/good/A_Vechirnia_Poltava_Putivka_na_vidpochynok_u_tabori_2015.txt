Середня вартість путівки до позаміського табору цього сезону становитиме 2 900 гривень. Цю цифру оприлюднила начальник відділу у справах сім'ї та молоді облдержадміністрації Наталія Шкоденко. За її словами, влітку на Полтавщині планують відкрити 29 позаміських таборів, із них 18 — комунальні, 11 — приватні.

Загалом на оздоровлення полтавської малечі з обласного бюджету мають витратити майже 47 мільйонів гривень. Як і в минулі роки, обласна влада компенсуватиме 70% вартості путівок для дітей пільгових категорій, 30% сплачуватимуть батьки.

Користуючись нагодою, Наталія Шкоденко звернулася до голів райдержадміністрацій із проханням виділити додаткові кошти і закупити путівки для дітей, які потребують додатково соціального супроводу. Таких в області понад 98 тисяч. Як приклад, навела досвід Кременчуцького району, де влада активно співпрацює із сільськими та селищними радами, тож кременчужани цього року виділили на путівки понад 300 тисяч гривень. Додала, що кожна сільська рада може закупити 5—10 путівок для оздоровлення дітей.

Наталія Шкоденко наголосила, що на сьогодні Полтавська область — єдина в Україні, яка надає дітям переселенців безкоштовні путівки для відпочинку в літніх таборах.

Говорячи про оздоровлення, згадали й про ситуацію навколо інтернатних закладів. Нагадаємо, що, відповідно до змін, останні кілька років інтернати самостійно на торгах закуповують путівки для відпочинку своїх вихованців. У минулі роки були випадки, коли при закупівлі оздоровчих послуг на тендерах перемагали заклади з інших областей, а діти потім скаржилися на низьку якість закладів і наданих послуг. Як прокоментував директор Департаменту освіти й науки Євген Ленський, він попередив керівників інтернатних закладів про персональну відповідальність. І зауважив, що особисто поїде і перевірить, як працюють переможці торгів, умови та якість обслуговування.
