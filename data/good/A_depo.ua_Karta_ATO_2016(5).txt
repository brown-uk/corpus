<id>A</id>
<author_surname></author_surname>
<author_name></author_name>
<title>Карта АТО на 1 вересня: Потужний обстріл Авдіївки та нічний бій під Богданівкою</title>
<publ_in>depo.ua</publ_in>
<url>http://www.depo.ua/ukr/war/karta-ato-na-1-veresnya-potuzhniy-obstril-avdiyivki-ta-nichniy-01092016125700</url>
<publ_part></publ_part>
<publ_place></publ_place>
<publisher></publisher>
<year>2016</year>
<pages></pages>
<length>282</length>
<alt_orth>0</alt_orth>
<errors></errors>
<comments></comments>
<body>За першу половину сьогоднішньої доби в районі проведення АТО відбувся лише 1 неприцільний обстріл з боку російсько-терористичних військ
Про це на брифінгу повідомив спікер Адміністрації президента з питань АТО Андрій Лисенко, передає depo.ua.
Минулої доби (31 серпня) абсолютно спокійно було маже по всьому Луганському напрямку, на Світлодарській дузі, в Донецькому аеропорту тощо. Також окупанти вперше за багато тижнів не застосовували артилерію і танки.
<b>Луганський напрямок</b>
Окупанти здійснили короткий, 3-хвилинний обстріл у Станиці Луганській.
<b>Донецький напрямок</b>
Основні бойові дії вже традиційно тривають в авдіївській промзоні. Бойовики практично зі світанку до заходу сонця вели вогонь по наших військових. При цьому відбувся 1 достатньо потужний мінометний обстріл – протягом години окупанти випустили 26 мінометних мін. Окрім цього, окупанти порушили режим тиші у Майорську та Верхньоторецькому, на інших ділянках фронту було спокійно.
Всього за минулу добу на Донецькому напрямку сталося 14 ворожих обстрілів, зокрема 1 – з важкого озброєння.
<b>Маріупольський напрямок<b>
Після 1 години ночі під Богданівкою відбулося коротке бойове зіткнення між силами АТО і противником. Зі сторони Докучаєвська висунулася ворожа група – 5 бойовиків, і атакувала наших військових. Ворожий напад відбито.
У Старогнатівці відбувся короткий мінометний обстріл з боку НЗФ. Також окупанти кілька разів порушували режим тиші по всьому фронту – у Мар’їнці, під Докучаєвськом, на ділянці фронту Павлопіль-Широкине. Здебільшого бойовики застосовували лише стрілецьку зброю, зокрема й снайперські гвинтівки.
Всього вчора на Маріупольському напрямку сталося 9 ворожих обстрілів, зокрема 1 – з важкого озброєння, та 1 бойове зіткнення.
За минулу добу внаслідок бойових дій 1 український військовослужбовець загинув, 1 – отримав поранення.
<b>Підтверджені втрати противника</b>
6 загиблих та 11 поранених окупантів. Зокрема, так звана «7-а бригада» російсько-окупаційних військ відправила на передову молоде необстріляне поповнення, яке потрапило до лав НЗФ внаслідок примусової мобілізації на окупованих територіях, яка почалася 8 серпня 2016 року.
</body>