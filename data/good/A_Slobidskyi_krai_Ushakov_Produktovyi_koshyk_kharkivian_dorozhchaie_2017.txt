Стандартний продуктовий кошик українців з початку року подорожчав на 12,6 %.

Серед основних товарів, які складають кошик, – гречана крупа, цукор, соняшникова олія, сіль, куряче філе, помідори, молоко, яблука, макарони і хліб.

Про це на своїй сторінці в соціальній мережі Facebook повідомив перший заступник міністра аграрної політики і продовольства Максим Мартинюк.

«Учора я заплатив 226 гривень з копійками за 11 базових продуктів харчування... З початку січня вартість стандартного українського продовольчого кошика зросла на 12,6 %. З початку року найбільше подорожчали м'ясопродукти (на понад 20 %) і хлібобулочні вироби (на 10,4 % для хліба і на 6,2 % — загалом для хлібобулочних виробів)», — написав він.

Серед основних причин подорожчання продуктів заступник міністра назвав тиск, який чинять на внутрішній ринок світові ціни, підвищення собівартості продукції через збільшення витрат на оплату житлово-комунальних послуг, транспортування, виплату зарплат тощо.

Він додав, що в останні кілька тижнів деякі категорії товарів додали в ціні на 1—2 грн. Насамперед, за його словами, подорожчали продукти тваринного походження. З початку року, за його даними, сир подорожчав на 7,9 %, молоко — на 1,8 %.

При цьому він додав, що загалом із січня ціни на цю продукцію були відносно стабільними, проте з осені почали зростати під впливом зниження пропозиції на внутрішньому ринку в результаті високого експорту.

У свою чергу, за словами чиновника, уряд має намір реагувати на подорожчання продуктів тваринного походження, зокрема й м'ясної продукції, і Мінагропрод очікує стабілізації і деякого зниження цін на ці товари вже цього тижня.

Також заступник голови Мінагропроду повідомив, що ціни на більшість продуктів рослинного походження «не викликають тривоги».
