Хоча Україна — держава європейська, а не кавказька, вона завжди славилася своїми довгожителями. Мабуть, і зараз, перебираючи генеалогічне дерево, ви знайдете у своїй родині прабабусю або дідуся, які прожили близько 90 років. І хоча після здобуття незалежності тривалість життя пішла на спад, сьогодні ситуація вирівнюється. Таку приємну тенденцію нещодавно відзначили у Державній службі статистики України.

Як зазначають спеціалісти, на початку 90-х середня тривалість життя чоловіків і жінок становила 69,8 року. Пізніше вона почала зменшуватись і досягла найнижчого показника у 1996-му: тоді українці в середньому жили всього 66,9 року. Згодом ця цифра коливалася в межах 67-68 років, аж поки не почала поступово зростати.

Сьогодні середня тривалість життя в Україні становить майже 72 роки. Цікаво, що найвищі показники — у Києві, де в середньому живуть по 72,6 року, Тернопільській (72,1), Чернівецькій (71,85), Львівській (71,76) та Івано-Франківській (71,75) областях.

І, можливо, до японської тривалості життя нам ще далеко (а там вона становить більш ніж 82 роки), сам факт її зростання дозволяє оптимістично дивитися в майбутнє. Адже українці почали жити в середньому на п'ять років більше. І така тенденція, як відзначають експерти, буде зберігатися й надалі.
