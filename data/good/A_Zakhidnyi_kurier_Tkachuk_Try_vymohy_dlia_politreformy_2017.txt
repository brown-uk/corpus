У вівторок вранці в Україні розпочалася акція за велику політичну реформу. Під стіни Верховної Ради та багатьох обласних рад вийшли громадські активісти і представники різних, здебільшого опозиційних, політичних сил із трьома вимогами: ухвалити виборчу реформу, створити антикорупційний суд та обмежити депутатську недоторканність.

Ці вимоги, висунуті коаліцією громадських організацій та політичних сил до Верховної Ради, були в основі передвиборчих обіцянок Петра Порошенка. Перехід до пропорційної виборчої системи з відкритими регіональними списками та скасування депутатської недоторканності передбачені у Коаліційній угоді, яку підписала більшість парламентських фракцій.

Крім того, відповідно до рекомендацій Венеційської комісії Президент має внести законопроект про спеціалізований антикорупційний суд, розроблений на основі законопроекту №6011 Єгора Соболєва. Підтриманий же Адміністрацією Президента проект закону №6529 депутата від БПП Сергія Алєксєєва визнаний таким, що суперечить українському законодавству та міжнародним зобов'язанням України.

Загалом організаторами масової акції на підтримку великої політичної реформи виступили шість громадських організацій, дев'ять політичних партій та 11 народних депутатів абсолютно різних політичних поглядів. Вони заявляли, що мирне зібрання триватиме доти, доки висунуті вимоги не будуть виконані у повному обсязі.

«Треба не забувати, що Революція гідності не закінчилася, її треба продовжувати і вимагати від влади, щоб вона робила докорінні зміни, бо ми розуміємо, що влада сама цього не буде робити», – наголосив Віталій Світлик, координатор акції за велику політичну реформу в Івано-Франківську.
