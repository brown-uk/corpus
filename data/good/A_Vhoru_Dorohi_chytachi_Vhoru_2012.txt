<id>A</id>
<author_surname></author_surname>
<author_name></author_name>
<title>Дорогі читачі «Вгору»!</title>
<publ_in>Вгору</publ_in>
<url>http://vgoru.org/index.php/all-news/society/item/532-10</url>
<publ_part></publ_part>
<publ_place></publ_place>
<publisher></publisher>
<year>2012</year>
<pages></pages>
<length>338</length>
<alt_orth>0</alt_orth>
<errors></errors>
<comments></comments>
<body>
Рівно 10 років тому – 4 жовтня 2002 року ми видали перше число першої по-справжньому незалежної газети в Херсонській області. Тоді нас часто питали: «Чому – “Вгору”?». І ми пояснювали: «Тому, що далі вниз не хочеться». У тому першому числі газети у зверненні до читачів ми написали: «Газетярам, як і лікарям, слід пам’ятати заповідь “Не нашкодь!”, бо слово журналіста іноді окриляє, а іноді так придавлює “чорнухою”, нагнітанням почуття безвиході, що у читачів надовго руки опускаються...
У 30-ті роки під час великої депресії в США тодішній Президент країни Франклін Рузвельт заборонив в усіх ЗМІ, в усіх громадських місцях вживати слова “Виходу немає”. Цей напис стерли навіть на дверях станцій метро. Президент вважав, що ці два слова навівають песимізм, знесилюють і без того наляканих економічною кризою людей. А щоб піднятися з розрухи, нації потрібно багато енергії й оптимізму».
Сьогодні, як і 10 років тому, ми сповідуємо заповідь «Не зашкодь!» і прагнемо, аби кожен випуск нашої газети надихав читачів на активні дії, вселяв віру: навіть у найкритичніших ситуаціях вихід – є! І від того, скільки совісті, енергії й сміливості ми вкладемо у спільну справу сьогодні, залежить, якою буде наша країна й наше життя завтра.
Ми пишаємося тим, що за ці роки наша газета отримала 52 нагороди на обласних та всеукраїнських конкурсах, що в 2009 році Херсонська організація Національної Спілки журналістів України визнала «Вгору» найкращою газетою області, що за результатами соціологічних досліджень вона – одна з найбільш впливових газет нашого краю.
Та найбільше ми пишаємося тим, що за ці 10 років «Вгору» допомогла тисячам людей, які потрапили в біду, відстояти свої права, захистити не лише своє майно, свою гідність, а часто – навіть життя.
Як і 10 років тому, ми віримо в геніальне відкриття великого індійського філософа і політичного діяча Махатми Ганді, який ще в позаминулому столітті написав: «Я виявив, що життя існує серед руйнації, а отже, повинен існувати закон вищий, ніж закон руйнації. Тільки при такому законі суспільство буде збудоване правильно й розумно, а життя буде варте того, щоб його прожити». Таким законом М. Ганді вважав любов.
З любов’ю до вас, дорогі читачі – колектив газети «Вгору»!
</body>

