<id>A</id>
<author_surname></author_surname>
<author_name></author_name>
<title>Страусові яйця як шедевр</title>
<publ_in>Рівне Вечірнє</publ_in>
<url>http://rivnepost.rv.ua/showarticle.php?art=039831</url>
<publ_part></publ_part>
<publ_place>Рівне</publ_place>
<publisher></publisher>
<year>2014</year>
<pages></pages>
<length>182</length>
<alt_orth>0</alt_orth>
<errors></errors>
<comments></comments>
<body><b>Наближення Великодня зумовлює традиційну активність художників, які є майстрами зі створення писанок, крашанок і тому подібних мистецьких виробів. У виставковій залі Міського будинку культури відкрили колективну експозицію робіт, основою якої є твори учнів та викладачів Рівненської художньої школи. І тут не лише яйця, а й картини, скульптури, навіть іграшки, головне, щоб експонати доповнювали яскраву святкову атмосферу.</b>
Але найбільше, звісно, писанок, причому оздоблених в різних техніках. Тут і бісер, і нитки, і навіть вирізання візерунків. У цьому напрямі найбільше виділяється викладачка художньої школи Наталія Дребот. Свої образи вона створює на курячих, гусячих та страусових яйцях, вирізаючи орнаменти. На виставці можна побачити навіть світильник із яйця. Керамічні яйця показує також викладач школи Леонід Гринбокий. Звісно, чимало у доволі значній експозиції й дитячих робіт.
Виставка діятиме на другому поверсі МБК у парку ім. Шевченка, двері закладу, який через розвалений глядацький зал повноцінно ще не працює, відчинені із 15.00 до 19.00.
Інша пасхальна виставка запрацювала у залі Музею бурштину, що у Будинку вчених на вул. Петлюри у Рівному. Більшість виробів цієї експозиції виготовлені руками дітей та молоді з особливими потребами, об'єднаних товариством інвалідів з дитинства «Передзвін».
</body>