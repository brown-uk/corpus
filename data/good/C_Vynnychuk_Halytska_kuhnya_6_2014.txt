Капусту беремо, яка є. Але найкраще – половину свіжої і половину квашеної. Можна – лише квашену. М'ясо – теж, яке є. Але найсмачніше, коли є кілька варіантів (свіже плюс вуджене та ковбаса), тоді створюється особлива гармонія. Капусту дрібно шаткуємо. Квасну капусту тушкуємо у невеликій кількості води. Коли буде напівготова, додаємо свіжу капусту і тушкуємо ще хвилин 10-15, періодично добре помішуючи.

А тим часом варимо – окремо – сухі білі гриби. Підсмажуємо на олії м'ясо, порізане шматочками, додаємо порізану цибулю, трохи згодом – порізані полядвицю та ковбасу. Потушкувавши м'ясо 20 хвилин, додаємо його до капусти, солимо й перчимо.

Відварені білі гриби ріжемо тоненькими смужками і додаємо до капусти та м'яса. Потім – нарізаний смужками (попередньо обшпарений) чорнослив. Якщо його немає, можна додати 1-2 ложки густого сливового повидла. Наприкінці вливаємо півсклянки червоного сухого вина і тушкуємо не менше, ніж півгодини, помішуючи. Усі компоненти мають об'єднатися в одну композицію. Найсмачніший біґос після третього розігрівання, тобто на третій день. Готувати його найкраще у чавунному казанку. Колись біґос тримали у коморі, на холоді, у глиняному посуді, і що більше розігрівали, то смачнішим він робився.

