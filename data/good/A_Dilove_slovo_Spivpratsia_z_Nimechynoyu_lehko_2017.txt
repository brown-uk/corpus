Клуб Ділових Людей активно і регулярно розповідає своїм учасникам про можливості для ведення бізнесу за кордоном. 21 червня у Київській філії Клубу відбувся захід «Партнерство з Німеччиною: підготовка та досвід», який провели керівник проектного офісу німецького товариства міжнародного співробітництва (GIZ) в Україні Світлана Степащенко та учасник Клубу і випускник програми «Fit for Partnership with Germany» Максим Прокопов.

Під час зустрічі з експертами програми близько 20 керівників підприємств Києва обговорили питання сучасного стану ринку Німеччини, особливості ведення бізнесу з німецькими партнерами, шляхи подолання проблем при налагодженні співробітництва з німецькими підприємствами та визначили, які зміни на своєму підприємстві необхідно зробити вже зараз для розвитку співробітництва з Німеччиною.

Випускник програми Максим Прокопов розповів про свій досвід, конкуренцію і можливості для кооперації з Німеччиною. Він наголосив, що «Fit for Partnership with Germany» суттєво допомагає при налагодженні контактів з потенційними партнерами і закликав усіх охочих приєднуватися.

Програма «Fit for Partnership with Germany» є елементом зовнішньоекономічної політики Німеччини та інструментом підтримки зовнішньоекономічної політики України. Учасники програми отримують унікальну можливість стати фахівцями в міжнародному бізнесі, особливо з Німеччиною, набути інформацію, знання, навички та міжкультурні управлінські компетенції, що допомагають налагодити співпрацю з німецькими компаніями. Підвищити свою конкурентоздатність, встановити контакти з німецькими компаніями і знайти надійних партнерів. Також учасники програми стають частиною міжнародної бізнес-спільноти з ексклюзивним виходом на випускників з 19 країн-партнерів програми різних сфер діяльності.
