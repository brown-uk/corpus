<id>A</id>
<author_surname></author_surname>
<author_name></author_name>
<title>В Україні відмовляються від паперових медичних карток</title>
<publ_in>RegioNews-Суми</publ_in>
<url>http://regionews.sumy.ua/node/20796</url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>236</length>
<alt_orth>0</alt_orth>
<errors></errors>
<comments></comments>
<body>
Міністерство охорони здоров'я України впроваджує Всеукраїнський електронний реєстр пацієнтів (ЕРП), після чого паперові медичні картки стануть історією, заявив заступник міністра охорони здоров'я Роман БОГАЧОВ.
«З переходом на електронну систему збору та зберігання інформації відійдуть у минуле і проблеми, пов'язані з паперовими медичними картками. Зараз картки зберігаються за місцем проживання пацієнта, і з цим пов'язані довготривалі бюрократичні процедури. Також виникають труднощі в процесі збору анамнезу, наприклад, коли пацієнт потрапляє в установу охорони здоров'я у невідкладному стані без медичної картки. Часом через людський фактор бувають випадки втрати медичної інформації. Централізований ЕРП дозволить вирішити ці питання, що, безумовно, підвищить доступність медичної допомоги», - цитує прес-служба Міністерства охорони здоров’я.
Персональні дані пацієнтів будуть розміщуватися на серверному обладнанні МОЗ України, що дозволить централізовано забезпечувати контроль за їх збереженням. Таке рішення було ухвалено на основі аналізу роботи ЕРП в тестовому режимі в пілотних регіонах: Вінницькій, Дніпропетровській, Донецькій областях та місті Києві.
«Впровадження електронного реєстру пацієнтів автоматично модернізує службу медичної статистики, завдяки якій буде вестися облік обсягів та моніторинг якості фактично наданих населенню медичних послуг. А це одна із умов комфортного переходу до страхової медицини», - зазначив заступник міністра.
Разом з тим у прес-службі міністерства зазначили, що впровадження електронного реєстру пацієнтів – це лише один із етапів інформатизації системи охорони здоров'я, який здійснюється за допомогою залучення інвестицій.
«Головним інвестором цього напрямку є Світовий банк, який не тільки фінансово, але й ідеологічно підтримує Міністерство охорони здоров'я України в нових перетвореннях», - зазначили в прес-службі МОЗ.
</body>
