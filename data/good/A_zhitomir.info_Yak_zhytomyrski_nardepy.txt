<id>A</id>
<author_surname></author_surname>
<author_name></author_name>
<title>Як житомирські нардепи голосували за внесення змін до Конституції щодо децентралізації влади</title>
<publ_in>Житомир.info</publ_in>
<url>http://www.zhitomir.info/news_150170.html</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>358</length>
<alt_orth>0</alt_orth>
<errors>по фракціях - за фракціями</errors>
<comments></comments>
<body>
Верховна Рада України 31 серпня ухвалила Постанову «Про попереднє схвалення законопроекту про внесення змін до Конституції України щодо децентралізації влади».
Про це повідомляє інформаційне управління Верховної Ради. «За» проголосували 265 депутатів, в тому числі по фракціях:
Блок Петра Порошенка – «за» 115, «проти» 5, утрималися 3, не голосували 7, відсутні 13;
«Народний фронт» – «за» 69, «проти» 1, утрималися 0, не голосували 2, відсутні 9;
Опозиційний блок – «за» 38, «проти» 0, утрималися 0, не голосували 0, відсутні 5;
Об’єднання «Самопоміч» – «за» 5, «проти» 26, утрималися 0, не голосували 0, відсутні 0;
Радикальна партія Олега Ляшка – «за» 0, «проти» 21, утрималися 0, не голосували 0, відсутні 0;
ВО «Батьківщина» – «за» 0, «проти» 18, утрималися 0, не голосували 0, відсутні 1.
На сайті Ради є результати поіменного голосування. Нардепи від Житомирської області, які входять до фракції БПП (Арешонков, Ревега, Розенблат) всі проголосували «за». Дзюблик з фракції «Народний фронт» не голосував, Кривенко і Пашинський були «за».
Развадовський і Литвин з депутатської групи «Воля народу» голосували «за».
Позафракційна Ірина Суслова відсутня.
«Відповідно до Постанови (№2217а/П1), законопроект про внесення змін до Конституції України щодо децентралізації влади (реєстр. №2217а) попередньо схвалено. Зокрема, законопроектом передбачається, що територія України поділена на громади. Громада є первинною одиницею у системі адміністративно-територіального устрою України. Передбачається також, що адміністративно-територіальний устрій України ґрунтується на засадах єдності та цілісності державної території, децентралізації влади, повсюдності та спроможності місцевого самоврядування, сталого розвитку адміністративно-територіальних одиниць з урахуванням історичних, економічних, екологічних, географічних і демографічних особливостей, етнічних і культурних традицій. Пропонується також вилучити з конституційного регулювання місцеві державні адміністрації та відповідно скасувати інститут голів місцевих державних адміністрацій. Передбачається утворення виконавчих органів місцевого самоврядування громади, які є підконтрольними і підзвітними раді громади», - йдеться у повідомленні.
Для нагляду за додержанням Конституції і законів України органами місцевого самоврядування пропонується запровадити інститут префектів. Проектом передбачено, що префекта призначає на посаду та звільняє з посади за поданням Кабінету Міністрів України Президент України. Префект зупиняє дію актів місцевого самоврядування з мотивів їх невідповідності Конституції чи законам України з одночасним зверненням до суду.
Законопроектом враховано Комплекс заходів з виконання Мінських домовленостей від 12 лютого 2015 року, відповідно до якого передбачено, що особливості здійснення місцевого самоврядування в окремих районах Донецької і Луганської областей визначаються окремим законом.
</body>