<id>C</id>
<author_surname></author_surname>
<author_name></author_name>
<title>Рослини-інсектициди замість агрохімікатів проти шкідників</title>
<publ_in>Organic UA</publ_in>
<url>http://organic.ua/uk/2011/18/2267-naturalnyj-kolir-dzherelo-korysti-ta-nathnennja</url>
<publ_part>07-08(18)</publ_part>
<publ_place>Київ</publ_place>
<publisher></publisher>
<year>2011</year>
<pages></pages>
<length>602</length>
<alt_orth>0</alt_orth>
<errors>обробки - оброблення; Першу обробку - Перше оброблення</errors>
<comments></comments>
<body>Обприскування саду-городу хімікатами для знищення шкідників і хвороб – справа нехитра. Ми ж за давнім звичаєм скористаємося допомогою рослин-інсектицидів, які є досить ефективними, але при цьому вони не такі шкідливі для людини і корисних комах. Особливістю природних інсектицидів є те, що після застосування вони швидко втрачають токсичність і практично не накопичуються в рослинах, дозволяючи частіше проводити обробку навіть у період перед збором урожаю.
Існує два основні способи застосування таких рослин: висаджування їх у саду поруч із плодовими деревами, кущами, грядками або в міжряддях, а також використання приготованих з них препаратів для обприскування, поливу, обкурювання або виготовлення отруйних приманок.
Звернімо особливу увагу на приготування відварів та настоїв для поливу та обприскування. Надземні частини рослин зазвичай збирають у фазі бутонізації та цвітіння, коли вони найбільш токсичні, в суху погоду, після того, як зійде роса, до того ж їх сушать у тіні. Якщо для настоїв і відварів використовують підземні частини, то їх збирають восени або ранньою весною, ретельно відмиваючи від землі та просушуючи. При кип’ятінні відвару воду в міру випаровування доливають до початкового рівня. Після настоювання або кип’ятіння рідину проціджують. Відвари зливають гарячими в посуд, щільно закупорюють і тримають у прохолодному місці: вони зберігають свої властивості 1-2 місяці.
Ефективність впливу таких настоїв і відварів на шкідників багато в чому залежить від якості обробки листя і стебел. Щоб рідина добре трималася на поверхні рослин, перед обприскуванням часто радять додати до препарату господарське мило, розведене у невеликій кількості води.
<emphasis>Пам’ятайте!</emphasis>
Нерідко подібні настої та відвари є токсичними для людей і тварин, тому працювати з ними треба обережно, дотримуючись запобіжних заходів. Для приготування відварів краще не використовувати хлоровану воду з водопроводу. Працюйте у халаті та рукавичках. Знімайте робочий одяг і добре мийте руки та обличчя з милом одразу після закінчення роботи!
<b>Відвар пижма</b>
<i>проти яблуневої плодожерки, довгоносика, мух, клопів, бліх та молі</i>
700 г сушених чи 2 кг свіжих рослин залийте 10 л води, настоюйте 2 доби. Прокип’ятіть 30 хв, процідіть, розведіть холодною водою двічі, додайте 50 г господарського мила. Першу обробку проводьте відразу після цвітіння яблук, потім ще 3-4 рази з інтервалом 5-6 днів.
<b>Настій кульбаби</b>
<i>проти попелиць, кліщів, яблуневої мідянки</i>
400 г подрібненого коріння чи 600 г свіжого листя настоюйте 3 год в 10 л теплої води (не вище 40°<foreign>C</foreign>). Процідіть і одразу ж використовуйте. Першу обробку проводять при розпусканні бруньок, другу – після цвітіння за наявності шкідників, наступну – через 10-15 днів.
<b>Настій хрону</b>
<i>проти попелиць та кліщів</i>
Пропустіть через м’ясорубку пагони з листям, заповніть сумішшю відро на третину, залийте водою до країв, перемішайте та настоюйте 1 год. Таким же чином готують і настій з коріння, тільки сировини беруть удвічі менше. Одразу можна проводити обприскування рослин.
<b>Відвар полину</b>
<i>проти плодожерок, молі, листоверток, інших жуків та гусені</i>
Піввідра свіжих чи 800 г сухих подрібнених рослин, зібраних у фазі цвітіння, залийте 10 л холодної води, залиште на добу настоюватися. Потім кип’ятіть 30 хв, процідіть і розведіть водою вдвічі. Уражені шкідниками рослини обприскують з інтервалом у 7 днів до повного знищення шкідників. Щоб підсилити дію полинового відвару, корисно доповнити його настоєм пташиного посліду: 1-1,5 кг посліду настоюйте 1-2 доби в невеликій кількості води.
<b>Настій чистотілу</b>
<i>проти попелиць, клопів, блішок, пильщиків, гусені, щитівки, мідянки, капустяної білянки</i>
200 г сухого листя та пагонів подрібніть, настоюйте 2 дні у 10 л води. Перед обприскуванням процідіть, додайте 40 г розведеного мила. Підсушеною травою можна обкурювати плодові дерева і чагарники для знищення різних комах-шкідників. Капусту, редиску, ріпу, редьку та інші культури обсипають дрібним порошком із чистотілу.
<b>Настій кінського щавлю</b>
<i>проти попелиць, трипсів, павутинного кліща, клопів</i>
300 г подрібненого коріння (збирають восени) настоюйте у теплій воді (не вище 70°<foreign>C</foreign>) протягом 3 год. Перед використанням процідіть, додайте 40 г господарського мила. Особливо корисний для обприскування капусти і редиски.
</body>