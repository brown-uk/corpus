Ми – діти твої, Україно!

День 18 травня ніколи не зітреться з нашої пам'яті... Батьківщина, рідна земля... Усім зрозумілі, усім дуже близькі і рідні слова. Скільки вони зігрівали і зігрівають душі! То чи ж могли кримські татари, живучи у далекому вигнанні, забути хоча б на мить про свій рідний край?

Депортація — ганебне явище нашого часу. Ще не встигли згаснути залпи святкового салюту на честь визволення Криму від фашистських загарбників, як через місяць увесь кримськотатарський народ було загнано в ешелони смерті: жінок, дітей, стариків... І почався довгий, кривавий шлях на схід.

Вона їхала на схід 14-літньою дівчинкою лише з батьком. Мати померла ще на початку війни, а брати Саїт, Дилявер та Еслет пішли на фронт. Батько теж воював у партизанах, там його було поранено в ногу. А тут вже й Крим визволили, батько з лісу повернувся, ногу йому у шпиталі відтяли, шкутильгав на милицях. То їх двох і забрали: кримського партизана-каліку і доньку. Поки їхали, поїзд зрідка зупинявся хвилин на 15-20. На одній з таких зупинок, десь вже за Волгою, оголосили, що стоятимуть годину. Айше вивела батька на перон, щоб хоч трохи подихав свіжим повітрям, а сама кинулась шукати хмизу, бо ж надія була щось зварити за годину. Батько на милицях подався у степ. А тут крик: «По вагонах!». Люди знову все покидали, хапали дітей, посуд, бігли, мов несамовиті. Айше кинулась за батьком, поїзд вже потроху їде. Вона почула крик: «Айше-кизим, Айше!». Батько шкутильгав на милицях, але не встигав, не встигав... Дівчинку солдати кинули в останній вагон, один із солдатів вистрелив у батька. Той упав і поповз за поїздом. Так і не відомо Айше Сейтаблаєвій, чи зостався живий батько, чи ні. Не бачила вона його вже ніколи...

Закінчилась війна. Не втратили людської гідності сини та дочки кримськотатарського народу в чужому краю. Почалася довга боротьба з чиновниками за право жити на рідній землі. Як там, на Батьківщині? Чи приймуть їх, чи буде життя кращим? Але поїхали. І першою у рідне село приїхала сім'я Айше і Таїра Аметових, вже з дітьми та онуками. На місці села — поля, а де предки поховані були, там тепер село стоїть, інші люди живуть, інше покоління... Хату Аметови купили, хоч і маленьку. Але ж вдома вже!..

Вийде у поле стара Айше, дивиться, згадує. Ось тут були хати батьків і сусідів, ось там мечеть та школа, маленький базарчик. Ну то й що, все тече, все змінюється. Головне — вдома вона, рідним повітрям дихає... А коли вже повернулись зі сходу тисячі татарських сімей, то земля з вдячністю їх прийняла, бо знала: це справжні хазяї повернулися, вони її, матінку, випестять, знову до ладу доведуть, заквітчають. І ніколи не кинуть її, свою Вітчизну.

