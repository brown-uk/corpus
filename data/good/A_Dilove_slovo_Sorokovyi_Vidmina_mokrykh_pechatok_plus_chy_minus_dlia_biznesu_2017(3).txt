<id>A</id>
<author_surname>Сороковий</author_surname>
<author_name>Павло</author_name>
<title>Відміна мокрих печаток: плюс чи мінус для бізнесу?</title>
<publ_in>Ділове слово</publ_in>
<url>http://dilove.com.ua/vidmina-mokryx-pechatok-plyus-chy-minus-d/</url>
<publ_part></publ_part>
<publ_place>Львів</publ_place>
<publisher></publisher>
<year>2017</year>
<pages></pages>
<length>566</length>
<alt_orth>0</alt_orth>
<errors>їх значущості - їхньої значущості; при подачі - при поданні; у органи - в органи; позитив тому що - позитив, тому що; навряд призведе - навряд чи приведе; шляхи підстраховки - шляхи підстрахуватися</errors>
<comments></comments>
<body><i>Відтиск печатки як обов’язковий реквізит ділової документації та основний «підсилювач її законності» – безумовно, пережиток минулого, який перейшов нам у спадщину від радянського бачення діловодства.</i>
<b>Мокра печатка – пережиток минулого?</b>
<b>Чомусь в Україні склалося таке бачення,</b> що документи з печатками (чи завірені печатками їх копії) мають більшу вагу, ніж підписані особою особисто. Така тенденція дивує, якщо врахувати, що для світового бізнесу усталеною є практика здійснення комерційної діяльності, укладення договорів тощо без використання кліше і, як показує закордонний досвід, відсутність мокрих печаток на офіційно-ділових актах абсолютно не применшує їх значущості й  суттєво не впливає на законність у сфері господарювання.
<b>Менше бюрократії</b>
<b>2014 року український законодавець</b> здійснив поступ у сторону спрощення бюрократичної системи діловодства, скасувавши обов’язковість відтиску печатки на офіційних документах. Однак такі дії, замість покращення, породили цілу низку колізій у законодавстві, оскільки велика кількість законів прямо суперечила прийнятому і передбачала відтиск кліше як обов’язковий реквізит документів. Наприклад, вимога обов’язкової наявності печатки на актах встановлювалась галузевим законодавством у банківській чи податковій сфері, при подачі документів у органи державної влади тощо. Тому необов’язковість печатки була скоріше удаваною і суб’єкти господарювання змушені були виготовляти кліше, попри існування в законодавстві формулювання «скріплений печаткою за наявності».
<b>Буде покарання?</b>
<b>Набрання чинності Законом України</b> від 23.03.2017 № 1982-VIII «Про внесення змін до деяких законодавчих актів України щодо використання печаток юридичними особами та фізичними особами-підприємцями»  – позитив тому що подолано чимало колізій, породжених попереднім законом. Тепер право суб’єктів підприємницької діяльності на невикористання печатки гарантоване існуванням в Кодексі України про адміністративні правопорушення статті 16624. Відповідно до положення – посадова особа органу державної влади або органу місцевого самоврядування за наявності на документі печатки або відмови прийняти документ без печатки у суб’єкта господарювання – карається.
<b>Нові можливості</b>
<b>Ще одним позитивним аспектом скасування</b> відтиску печатки як обов’язкового реквізиту документа суб’єкта господарювання є спрощення процедур при здійсненні зовнішньоекономічної діяльності: на Заході давно відмовились від печаток. А тому укладення зовнішньоекономічних контрактів до прийняття закону ускладнювалось тим фактом, що українські чиновники часто «гальмували» такі угоди через відсутність печаток, а товар нерезидентів простоював на митних кордонах через відсутність відтисків штампів на супровідних документах.
<b>Є бонус і для суб’єктів господарювання,</b> які здійснюють свою діяльність на внутрішньому ринку: економія в кількасот гривень на виготовленні кліше, а також полегшення в судових спорах, адже тепер відсутність мокрого відбитка на документі не є підставою для його недійсності.
<b>Офіційна документація</b>
<b>Загалом скасування обов’язковості печатки є позитивним</b> фактом для українського бізнесу. Чи вплине це на правила ведення офіційної документації? Суттєво, мабуть, ні. Обов’язкові переліки документів залишаються незмінними, порядки подання цих документів – також. Відсутність кліше спростило практичну сторону діяльності суб’єкта господарювання, який не «зв’язаний» тепер у своїй діяльності цим радянським пережитком (адже ж печатки теж губляться, втрачаються, їх викрадають і підробляють).
<b>Однак прийняття цього акту Верховною Радою України</b> навряд призведе до стрімких і  радикальних змін в діловому світі. Концепція «бачу печатку – вірю» глибоко засіла у свідомості сучасних підприємців і  найімовірніше останні й надалі використовуватимуть кліше на своїх документах. Хоча, з іншої сторони, з моменту, коли мокрі відтиски вже не є свідченням безумовної дійсності документа, суб’єкти господарювання шукатимуть нові шляхи підстраховки, ретельніше перевірятимуть контрагентів, що теж позитивно вплине на розвиток національного бізнесу, плюс це дасть істотний поштовх розвитку електронного документообігу в Україні.
<b>Загалом приклади відмови від мокрих відтисків</b> є звичною практикою у діловому світі. Наприклад, за законодавством Кіпру підпис будь-якої уповноваженої компанією особи прирівнюється за юридичною силою до відтиску печатки. Знаковим є також досвід США, де у сфері договірного права немає обов’язку наявності відтисків штампів, і попри це бізнес у США один із найпотужніше розвинутих у світі.</body>