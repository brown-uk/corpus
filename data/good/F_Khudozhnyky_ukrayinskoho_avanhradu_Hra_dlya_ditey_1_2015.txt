Гра розрахована на гравців від 4 років. Мета гри — назбирати якомога більше пар однакових карт. Кожному гравцю роздається по 6 карт. Гравці по колу питають кожен свого сусіда, чи є в нього карта для пари, описуючи її словами (приміром, «пишна жінка в жовто-синіх тонах» чи «вусатий дядько»), і в разі наявності такої карти у сусіда, беруть її собі та відкладають створену пару. При цьому не можна називати карту за номером, назвою роботи або іменем художника. Якщо гравець недостатньо зрозуміло описав карту, і йому дали не ту, яку він шукав, ця карта все одно переходить до нього. Після кожного кроку гравці по черзі беруть по одній карті з колоди. Виграє той, хто назбирає більше пар однакових карт.

Гра «Митці в ряд»

Гра розрахована на гравців від 7 років. Мета гри — назбирати якомога більше парних колекцій картин одного художника. У грі активно використовується книжка з біографіями, оскільки там зазначені назви картин художників. Гравцям роздаються по 6 карт. Гравці по колу питають кожен свого сусіда, чи є в нього карта із картиною певного художника, чи парна. При цьому не можна називати карту за номером, назвою роботи або іменем художника. Для цього гравець повинен описати шукану карту (приміром, «пишна жінка в жовто-синіх тонах» чи «вусатий дядько»), і в разі наявності такої карти у сусіда, забрати карту собі. Виграє той, хто збере найбільше парних колекцій. Увага! У деяких художників представлена лише одна пара карт, в такому разі ця пара зараховується як повноцінна колекція.

Гра «Зрозумій мене»

(гра на 32 карти без пар)

Гра розрахована на гравців від 7 років. Мета гри — набрати якомога більше карт. Гравці (4, 6 чи 8 гравців) одержують по 4 карти. Ведучий обирає одну карту зі своїх, асоціативно описує її (наприклад: «Прогулянка сонячним ранком» про карту № 5 Давида Бурлюка «Прихід весни»), і кладе її сорочкою вгору. Затим всі інші гравці кладуть сорочками вгору одну з тих карт, що мають, обираючи асоціативно ту, яка найбільше підходить під опис ведучого. Ведучий перемішує викладені карти і розкладає їх по колу обличчями вгору. Всі гравці, крім ведучого, кажуть, яку з карт, на їхню думку, загадав ведучий. Ті з гравців, які вгадали правильно, порівну ділять карти з кола між собою. Якщо ніхто не вгадав карту ведучого, він відкладає в залишок всі свої карти, крім одної довільної. На кожному кроці всі учасники гри по черзі беруть із колоди по одній карті. Щоразу карту загадує інший гравець.

ХУДОЖНИКИ УКРАЇНСЬКОГО АВАНГАРДУ

При створенні колоди використані роботи та фрагменти робіт художників — представників українського авангарду

Період на межі кінця XIX — початку XX століть став переламним в історії світового та європейського мистецтва. Ламалися старі форми та норми — як у живописі і графіці, так і в суспільному ладі. Походячи з різних частин тоді ще Російської імперії, художники 1910-1920-х років також долучалися до процесу мистецтвотворення. Митці, які народилися, проживали в Україні чи пов'язували свою творчість із українськими мотивами, тонко відчували плин часу та зміни в новітніх тенденціях європейського образотворчого мистецтва. Реагуючи на всесвітній досвід пошуку нових ідей та форм їх утілення, започаткованого такими геніями пензля, як Вінсент ван Гог, Поль Ґоґен, а пізніше — Анрі Матісс, Пабло Пікассо тощо, вони, однак, наважувалися на власний експеримент і не відмовлялися від самобутності українського народного мистецтва та колориту. Твори художників українського авангарду були новим, своєрідним словом у мистецтві початку XX ст., сказаним на межі хаосу і порядку, урбаністичного міста і природи, об'єму і площини, реальної людини і світу знаків. Вони безумовно варті вивчення і заслуговують на місце у рядах геніальних витворів світового мистецтва.

Біографії художників (найперше для прочитання батьками)

Олександр Архипенко (1887-1964)

Народився в Києві. Закінчив Київське художнє училище та Паризьку мистецьку школу. Український та американський скульптор і художник, один із основоположників кубізму в скульптурі. Почесний член Об'єднання Митців Українців в Америці (ОМУА) та дійсний член Американської Академії Мистецтва і Літератури. Роботи Архипенка визначаються динамізмом, лаконічністю композиції та форми; він запровадив у скульптуру поліхромію, увігнутість й отвір як виражальні елементи скульптури, синтетичні об'ємні рухомі конструкції. Одним із перших Архипенко почав використовувати експресивні можливості «нульової», наскрізної форми. Змінивши усталені уявлення про скульптуру, Архипенко відкрив власні школи у Парижі, Берліні, Нью-Йорку. У 1920-1930-х роках він брав участь у художніх виставках в Україні, працював над пам'ятниками Тарасу Шевченку, Івану Франку, князеві Володимиру Святославичу для парку в Чикаго. За життя Архипенка відбулося 130 його персональних виставок.

Олександр Богомазов (1880-1930)

Народився в селі Ямпіль Харківської губернії (нині Сумська область). Готувався вступати до Петербурзької академії мистецтв, але 1907 року записався до Київського художнього училища. Навчався в Олександра Мурашка та Івана Селезньова, відвідував приватні студії в Москві. Творчість художника можна поділити на кілька періодів. Серед них чільне місце займають кубофутуризм, яким Богомазов захоплювався в період з 1913 по 1917 роки, і спектралізм, до якого художник звернувся в 1920 році. Дослідники вважають його одним із засновників кубофутуризму в Україні. Богомазов займався живописом не лише практично — він активно розробляв теоретичні основи цього мистецтва. Найвідомішим його теоретичним твором став трактат «Живопис та елементи» про теорію «якісних ритмів». Майже одразу після смерті ім'я та творчий доробок Олександра Богомазова були викреслені з анналів радянської епохи. Лише у середині 1960-х, під час «відлиги», його творчість була наново відкрита українськими мистецтвознавцями.

Михайло Бойчук (1882-1937)

Народився у с. Романівка Тернопільської області. Художник і педагог, засновник самобутньої національної школи монументального живопису, що розвивалася в Україні в першій третині XX століття. Вчився в художній студії у Львові та приватній рисувальній школі у Відні (1898-1899), в Краківській академії мистецтв (1899-1905), у Мюнхені. Бойчук намагався створити синтетичну національну художню форму, залучаючи джерела, які, на його думку, мали найглибші корені в українській культурі: візантійське мистецтво і народну творчість в її різноманітних проявах. Українська історія та сучасний міжнародний мистецький рух — із цих складових Михайло Бойчук створював своє мистецтво, покликане об'єднати широкі верстви населення. Найбільш значними творами, виконаними разом з учнями, так званими «бойчукістами», були розписи на сучасну тематику Червоноармійських Луцьких казарм у Києві (1919), Селянського санаторію на Хаджибейському лимані в Одесі (1927-1928) та Червонозаводського театру в Харкові (1933-1935). Жоден з ансамблів монументального живопису не зберігся.

Тимко Бойчук (1896-1922)

Народився у с. Романівка Тернопільської області. Брат і учень Михайла Бойчука. Навчався в Українській державній Академії мистецтв у майстерні монументального живопису Михайла Бойчука (1917-1922). Працював у галузі станкового живопису, переважно у побутовому, портретному та плакатному жанрах, книжковій графіці. Композиційна система, структура образів, тональна гама творів митця ґрунтовані на глибокому вивченні мистецтва епохи Проторенесансу, візантійського малярства, давньоруського іконопису й українського народного мистецтва. Бойчук брав участь у розписах Луцьких казарм у Києві (1919) та Київського оперного театру. Виконав разом з Іваном Падалкою ілюстрації до збірки для дітей «Барвінок» (1919). Майже всі твори Бойчука були знищені під час розгрому «бойчукістів»; ті, що збереглися, нині у фондах Національного художнього музею України (Київ).

Давид Бурлюк (1882-1967)

Народився на хуторі Семиротівщина поблизу села Рябушки Лебединського району Сумської області. Навчався в Казанській художній школі, Одеському художньому училищі, мистецьких студіях Мюнхена та Парижа, Московському училищі живопису, скульптури та архітектури. Пройшовши періоди захоплення імпресіонізмом, неопримітивізмом та іншими модерними мистецькими течіями, Давид Бурлюк став ідеологом футуризму як у живописі, так і в літературі. Був натхненником й ініціатором різних (найчастіше епатажних) заходів, які повинні були поширювати нові ідеї в культуру.

Олександра Екстер (1882-1949)

Народилася у Білостоці Гродненської губернії (у нинішній Польщі). Навчалася в Києві, в гімназії Св. Ольги, яку закінчила у 1899 році. Отримавши освіту в київській рисувальній школі М. Мурашка та Київському художньому училищі, працювала у стилі постімпресіонізм. Після поїздки до Парижа поступово переходить до кубізму та вже стає відомою своїми авангардними ескізами до театральних костюмів та декорацій. Була членом об'єднань «Бубновий валет» (творче об'єднання, що відмовлялося від класичного живопису, надаючи перевагу фовізму, кубізму) та «Союз молоді». Її виставки проходили в Парижі, Москві, Києві, Одесі, Петербурзі. Екстер прагнула радикального оновлення системи художньої виразності. Художниця запропонувала вітчизняному мистецтву осмислені своїм досвідом новітні тенденції західноєвропейського мистецтва та не асимілювала в ньому. Олександра Екстер окреслила риси індивідуального стилю, що включав також українську образотворчу традицію і став згодом основою для створення її художньої київської школи. Метою майстрині було утвердити в суспільстві належну роль митця XX сторіччя.

Марк Епштейн (1899-1949)

Народився в Бобруйську (Білорусь). У 1918 році закінчив скульптурне відділення Київського художнього училища. У 1918 році Марк Епштейн разом із багатьма іншими художниками відвідував студію Олександри Екстер. Художниця, знайома із Пабло Пікассо та Жоржем Браком, відкривала для талановитих киян кубофутуризм та авангардне мистецтво. У своїй творчості більше тяжів до створення оригінального єврейського стилю на ґрунті образів із єврейського народного мистецтва й авангардних течій сучасності. Невдовзі став одним із ініціаторів створення художньої секції Культур-Ліґи та Музею єврейського мистецтва. Епштейн став об'єктом жорсткої критики та брутальних нападів на початку 1930-х років, його звинувачували в «націоналізмі» та «формалізмі». В останні роки життя Марк Епштейн лише зрідка отримував замовлення як художник-оформлювач.
