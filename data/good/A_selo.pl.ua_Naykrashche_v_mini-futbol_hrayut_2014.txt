<id>A</id>
<author_surname>Головань</author_surname>
<author_name>А.Л.</author_name>
<title>Найкраще в міні-футбол грають у Полтавському районі</title>
<publ_in>Село полтавське</publ_in>
<url>http://www.selo.pl.ua/novyny/najkrasche-v-mini-futbol-grayut-u-poltavskomu-rajoni/</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>305</length>
<alt_orth>0</alt_orth>
<errors>мало видовищною - маловидовищною</errors>
<comments></comments>
<body>
Нещодавно в спортивному комплексі «Розсошенці» відбулися фінальні змагання чемпіонату Полтавської обласної організації ВФСТ «Колос» АПК України з міні-футболу серед чоловіків. Команди Козельщинського, Кременчуцького, Полтавського, Зіньківського, Миргородського районів стали переможцями зональних змагань і таким чином здобули право грати у фіналі.
Відповідно до жеребкування команди були розподілені на дві групи. До першої потрапили футбольні дружини Козельщинського, Кременчуцького і Полтавського районів.
У першій грі господарі змагань аматори Полтавського району впевнено перемогли з рахунком 3:0 своїх візаві із Козельщини.
Наступна гра між командами Козельщинського і Кременчуцького районів була напрочуд цікавою, напруженою і сповненою драматизму. Спочатку в рахунку повели футболісти Козельщини. Вони забили у ворота суперника два м’ячі. Але до кінця першого тайму рахунок став нічийним.
Початок другого тайму був точною копією першого. Козельщинські футболісти забили два м’ячі. Інтрига розпочалася, коли до завершення гри залишалось хвилин п’ять. Спочатку три м’ячі забили кременчужани і повели в рахунку 5:4. До кінця гри залишалась одна хвилина, здавалось уже ніхто не завадить кременчужанам перемогти. Проте протягом хвилини гравці команди Козельщанського району двічі вражали ворота суперника і здобули вольову перемогу з рахунком 6:5.
Так і не оговтавшись, кременчужани майже без бою поступились аматорам Полтавського району з рахунком 1:5. В іншій групі футболісти Зіньківського району впевнено перемогли миргородців із рахунком 5:1.
У грі за третє місце аматори Козельщинського району з рахунком 4:1 перемогли суперників із Миргородського району.
Фінальна гра між футболістами Полтавського і Зіньківського району була мало видовищною. Полтавці, забивши в дебюті два м’ячі, в основному контролювали м’яч, і лише час від часу турбували ворота суперників. Футболісти Зіньківського району лише захищалися. Але під кінець гри трибуни ожили. Помилкою в нападі полтавців скористалися зіньківчани і «відквитали» один м’яч, та на більше їх не вистачило.
Отже, чемпіоном стала команда Полтавського району, срібні нагороди в аматорів Зіньківського району, бронзові – у футболістів Козельщинського району.
Усі переможці і призери отримали медалі і грамоти від Полтавської обласної організації ВФСТ «Колос» АПК України.
</body>