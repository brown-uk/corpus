Нам знадобляться: 20-30 г чеського яскраво-червоного бісеру, 5-10 г чорного бісеру, 3-3,5 м мідного тонкого дроту, трохи зеленого бісеру (за бажанням), біла бавовняна пелюшка (на ній легко розкладати бісер), ножиці, англійська шпилька й хороший настрій. В доброму гуморі квіти виходять дивовижними. До роботи!

1. Нарізаємо з дроту 4 шматочки по 40 см кожен, 1 – залишаємо цілим (приблизно 80 см).

2. Беремо один шматочок дроту, нанизуємо на нього 10 червоних бісеринок й складаємо навпіл так, щоб бісеринки опинилися посередині. Беремо один хвостик дроту в руку й нанизуємо ще 8 бісеринок так, щоб вони не покотилися до 10-ти нанизаних.

3. Пронизуємо другим кінчиком дроту всі 8 бісеринок. Посередині дроту у нас склалося два рядочки бісеру.

4. Знову тримаємо дріт за два кінчики й на один нанизуємо 6 бісеринок. Далі пронизуємо ці бісеринки іншим кінчиком. У нас вийшло три рядки бісеру.

5. Так само нанизуємо ще 4 червоні бісеринки. Не забуваємо пронизати їх другим кінчиком дроту.

6. В останніх двох рядках нанизуємо чорні бісеринки. Спочатку 2, наступний рядок – одну.

7. Таким чином робимо 4 пелюстки.

8. На дроті, що залишився (великий шматок), робимо червону пелюстку без чорних бісеринок.

9. Далі нанизуємо на цей довгий дротик інші чотири пелюстки, пронизавши їх через ті ряди, в яких по 4 бісерини, й формуємо коло.

10. Донизуємо в п'ятій пелюстці два чорні рядки (в одному ряду – 2 бісерини, в другому – одну). І цим же дротиком пронизуємо всі ряди з одною бісериною.

11. Окремо робимо серединку з чорних бісерин: на невеликому дротику по черзі нанизуємо 1, 2, 3 бісеринки (як у пелюстках, щоб виходили окремі рядки), а потім 3, 2, 1 (всього 6 рядків).

12. Потім скручуємо серединку в кавалочок, пронизавши кінчики дротика в найперший ряд з однією бісеринкою.

13. Вставляємо у квітку серединку й усі дротики, з'єднавши разом, скручуємо. Квітка готова!
