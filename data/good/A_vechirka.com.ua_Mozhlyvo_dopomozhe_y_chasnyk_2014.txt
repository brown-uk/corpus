<id>A</id>
<author_surname></author_surname>
<author_name></author_name>
<title>Можливо, допоможе й часник, але напевно – вакцина!</title>
<publ_in>Вечірня газета</publ_in>
<url>http://www.vechirka.com.ua/mozhlivo-dopomozhe-i-chasnik-ale-napevno-vakcina</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>351</length>
<alt_orth>0</alt_orth>
<errors></errors>
<comments></comments>
<body>
Вакцинація від грипу – найефективніший спосіб убезпечення від цього захворювання, щорічне щеплення є надійним засобом для захисту організму від вірусів грипу.
Такого висновку дійшли учасники засідання міської комісії з питань техногенно-екологічної безпеки та надзвичайних ситуацій під головуванням першого заступника кіровоградського міського голови Анатолія Перевозника. Адже вакцина захищає від усіх актуальних штамів грипу, вона є безпечною і ефективною.
Найкращий час для проведення вакцинації настає напередодні епідемічного сезону з грипу у вересні – жовтні. Та вакцинуватися можна і впродовж усього сезону. Усупереч поширеному міфу, вакцинація не ослаблює, а посилює здатність організму протистояти грипу. Особливо важливою вакцинація є для представників груп ризику, оскільки вона значно збільшує шанси цих людей уникнути тяжких наслідків хвороби (вони не мають можливості уникнути перебування поряд з хворими, тому для них особливе значення мають усі без винятку засоби інфекційного контролю і профілактики грипу). До групи епідемічного ризику належать учні загальноосвітніх закладів, персонал медичних закладів; дошкільних, середніх та інших навчальних закладів, інтернатів, будинків дитини та будинків для громадян похилого віку та інших подібних закладів.
За словами заступника начальника Кіровоградського міжрайонного управління головного управління Держсанепідслужби в області Віктора Заброди, план профілактичних щеплень проти грипу на 2014 рік передбачає щеплення в місті 2790 осіб. Це – медичні працівники, педагоги, вихователі, працівники сфери обслуговування, торгівлі, транспорту, люди з хронічними захворюваннями, підопічні спеціалізованих закладів. Міською програмою імунопрофілактики та захисту населення від інфекційних хвороб на 2012 – 2016 роки (пункт 2.4) передбачено виділення коштів з міського бюджету на закупівлю вакцин для проведення щеплень, зокрема і для передсезонної імунопрофілактики грипу.
Начальник міського управління охорони здоров’я Оксана Макарук розповіла, що, за попередньою домовленістю з лікувальними закладами міста, в них можуть пройти вакцинацію від грипу як колективи, так і окремі особи. Для цього потрібно придбати в аптеці вакцину (вартість однієї дози – 90–130 гривень), яку медичні працівники привезуть звідти до лікувального закладу у спеціальному холодильному пристрої, а потім прийти на вакцинацію. У комунальному медичному закладі людина перед вакцинацією безкоштовно пройде медичне обстеження, а потім їй так само безкоштовно введуть вакцину від грипу…
Члени названої вище комісії також затвердили перелік потенційно небезпечних об’єктів та об’єктів підвищеної небезпеки міста та поставили конкретні завдання перед керівниками підприємств, установ і організацій для уникнення в місті надзвичайних ситуацій.
</body>