За інформацією Національного олімпійського комітету, Український гімнаст Олег Верняєв, продемонструвавши високу майстерність та стабільність, стає абсолютним чемпіоном Європи у багатоборстві (89.582).

Представник команди майстрів з окремих олімпійських видів спорту Центрального спортивного клубу Збройних Сил України, працівник ЗС України Олег Верняєв продовжує збирати титули. Найкращий спортсмен України 2014 року, який нещодавно отримав «Спортивний Оскар» під час Всеукраїнської урочистої церемонії «Герої спортивного року», був поза конкуренцію на першості Старого Світу у французькому Монпельє, здобувши перший у своїй кар'єрі титул абсолютного чемпіона Європи.

Президент Національного олімпійського комітету України Сергій Бубка тепло привітав Олега Верняєва, його особистого наставника Геннадія Сартинського за вагомі досягнення, що прославляють Україну у світі: «Нехай ще неодноразово на честь ваших яскравих перемог по всій Планеті лунає гімн України та підіймається Державний Прапор».

Олімпійський чемпіон Сергій Бубка побажав лідеру української гімнастики успішного шляху до Ріо-де-Жанейро-2016.
