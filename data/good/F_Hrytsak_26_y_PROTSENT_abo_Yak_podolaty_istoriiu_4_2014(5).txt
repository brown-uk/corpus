<id>F</id>
<author_surname>Грицак</author_surname>
<author_name>Ярослав</author_name>
<title>26-й ПРОЦЕНТ, або Як подолати історію</title>
<publ_in></publ_in>
<url></url> 
<publ_part></publ_part>
<publ_place>Київ</publ_place>
<publisher>Фонд Порошенка</publisher>
<year>2014</year> 
<pages>34-36</pages> 
<length>578</length>
<alt_orth>0</alt_orth>
<errors></errors>
<comments></comments>
<body>
Найкраще суть цих змін можна описати на прикладі еволюції самих термінів «модерний» і «модерність». Вони походять від латинського «<foreign>modo</foreign>» (недавно). Слово появилося не в класичній, а в так званій вульгарній латині, досить пізно, у VI ст. н. е., тобто вже після того, як перестав існувати античний Рим. Час походження важливий у сенсі змісту: слово «модерний» вживалося як протиставлення до старих, античних часів і мало негативне значення. Подібно до того, як вульгарна латина була низькоякісною версією класичної латини — мови Цицерона, Верґілія, Горація й Овідія, — так і «модерний» використовувалося на позначення всього, що мало гіршу якість порівняно з тим, як було «за добрих старих часів». «Модерна людина» тоді означало приблизно те саме, що тепер «<foreign>новые русские</foreign>» чи «нові українці».
Це значення слова «модерний» збереглося протягом наступного тисячоліття. Перелом намітився в XVII-XVIII ст., під час дискусії між письменниками «античниками» і «модерністами», що велася у Британії та Франції. Перші твердили, що вершинні <chart> досягнення людського духу належать грецькій і латинській цивілізації. Другі насмілювалися не погоджуватися. Можливо, казали вони, Гомер, Платон чи Верґілій і далі є неперевершеними в галузі красного письменства, але Коперник, Кеплер, Ґалілей, Декарт і Ньютон своїми науковими відкриттями залишили далеко позаду Аристотеля, Архімеда та Птолемея.
Наукові відкриття від часів Ньютона посипалися лавиною (див. графік 5).
Їх можна описати формулою «все більше, і більше, і більше — і все швидше, і швидше, і швидше». <emphasis>Це і є формула модерності, або, як кажуть, історичного поступу: модерність — доба швидких змін, і, що головне, ці зміни оцінюються позитивно.</emphasis>
У такій оцінці є багато слушного. Модерні відкриття та технології поступово унезалежнили людське життя від примх природи. Ніщо не говорить про це так виразно і переконливо, як зростання середньостатистичного показника тривалості життя. Якщо від часів Христа до часів Наполеона він становив 25 років, то за століття (1800-1900) зріс до 40, а ще за століття (1900-2000) — до 60 років. У міру звільнення від сил природи і зниження смертності стрімко зростала чисельність населення. Ба більше: відповідно до формули модерності зростала швидкість цього зростання. Щоб подвоїтися, населенню всієї земної кулі потрібно було спочатку 200 років (1650-1850); пізніше — відповідно 100 (1850-1950) і 50 (1950-2000). Наступного подвоєння можна чекати вже тепер, між 2000-2025 рр., тобто за 25 років.
</emphasis>Модерність несе в собі обіцянку змін на краще, зокрема подолання бідності.</emphasis> У модерні часи бідність перестає бути природним станом суспільства, а сприймається як стадія в його розвитку, котру можна подолати. Лозунг «Модернізуйся або гинь!» став ніби бойовим кличем «нових людей» — політиків й інтелектуалів, які, в обгортці різних «ізмів» (лібералізму, націоналізму, соціалізму та ін.), пропонують рецепти модернізації своїх країн та народів. На відміну від античної й середньовічної літератури, у творах сучасних авторів — від французьких просвітників до поляка Болеслава Пруса, росіянина Івана Тургенєва чи українця Івана Франка — ці «нові люди» є образами наскрізь позитивними, кимось на зразок новітнього перевтілення Геркулеса чи Прометея.
Модерність, однак, має свій зворотний бік. Зокрема, чим далі ми йдемо від традиційного суспільства, тим більше втрачаємо те відчуття тепла і захищеності, що його давала велика родина. Життя модерної людини часто позначене відчуженням і холодним індивідуалізмом. Майже в кожній сучасній національній культурі є напрям чи угруповання авторів, які оплакують занепад традиційного суспільства, як-от «<foreign>почвенники</foreign>» в російській літературі. Та навіть вони по-справжньому не хотіли б повернутися назад у ті умови, де життя голодне, бідне і коротке. Як злостиво жартували про українських поетів, їхні біографії діляться на дві частини: у першій вони роблять усе, щоб вирватися з села, а в другій вони оплакують те, що втратили. У добу швидких змін треба затратити надто багато зусиль, щоб бодай залишатися на місці. А щоб повернутися назад — і поготів.
</body>
