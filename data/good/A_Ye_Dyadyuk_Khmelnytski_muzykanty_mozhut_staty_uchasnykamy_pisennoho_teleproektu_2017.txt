Національний телепроект «Українська пісня», який відбудеться 26 серпня на «Арені Львів», розпочав приймати заявки від учасників. Гасло телепроекту – «Україна чекає, Україна вимагає української пісні!». Тому подати заявку на участь можуть лише ті виконавці і гурти, які співають українською мовою.

Відбір музичних композицій відбувається у таких жанрах: популярна музика, танцювальна музика, рок-музика і акустична музика. Що цікаво, організатори надаватимуть перевагу пісням молодих виконавців, які «могли б стати хітовими та наповнити український музичний простір якісним контентом».

Подати заявку можна до 1 серпня. Упродовж місяця оргкомітет та музичні експерти «Української пісні» оберуть близько 15 фіналістів. І ці виконавці та гурти виступлять разом із найвідомішими зірками нової української сцени у грандіозному концерті, який відбудеться 26 серпня на «Арені Львів». Минулого року це були гурти «The Вйо», «Rock–H», «Антитіла», «Joryj Kloc», «Luiku», «Аркадій Войтюк» і «Брія Блессінг».
