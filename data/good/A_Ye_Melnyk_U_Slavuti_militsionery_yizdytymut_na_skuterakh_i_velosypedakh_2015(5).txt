<id>A</id>
<author_surname>Мельник</author_surname>
<author_name>Галина</author_name>
<title>У Славуті міліціонери їздитимуть на скутерах і велосипедах</title>
<publ_in>Є</publ_in>
<url>https://ye.ua/news/news_21593.html</url>
<publ_part></publ_part>
<publ_place>Хмельницький</publ_place>
<publisher></publisher>
<year>2015</year>
<pages></pages>
<length>97</length>
<alt_orth>0</alt_orth>
<errors></errors>
<comments></comments>
<body>Ще одне місто Хмельниччини приєдналось до нововведень у міліції: відтепер громадський порядок у Славуті також охоронятиме велопатруль. Окрім того, правоохоронці їздитимуть і на скутерах. Славутчани уже мали нагоду спостерігати за проведенням для них показового практичного інструктажу.
Як повідомляє офіційний сайт міста, інтригу відкритому заходу додала наявність у славутських міліціонерів новеньких скутерів і велосипедів, які придбали для потреб райвідділу зусиллями міської ради та громадською організацією «Ліга керівників та роботодавців».
За словами правоохоронців, пересування на велосипедах дає змогу набагато швидше реагувати на повідомлення, припиняти правопорушення та належно забезпечувати охорону громадського порядку.
Нагадаємо, нещодавно велопатруль виїхав і на вулиці Старокостянтинова.
</body>