<id>A</id>
<author_surname></author_surname>
<author_name></author_name>
<title>Міліція затримала нелюда, який вбив сторожа автостоянки в Тернополі</title>
<publ_in>Тернополяни</publ_in>
<url>http://ternopoliany.te.ua/3312-militsiia-zatrymala-neliuda-iakyi-vbyv-storozha-avtostoianky-v-ternopoli</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>235</length>
<alt_orth>0</alt_orth>
<errors>«напарником», 6 - «напарником» 6</errors>
<comments></comments>
<body>
Співробітники обласного управління внутрішніх справ затримали 29-річного мешканця Закарпаття, підозрюваного в тому, що разом з «напарником», 6 серпня убив сторожа однієї з автостоянок Тернополя.
Як повідомили у секторі зв’язків з громадськістю УМВСУ в Тернопільській області, 6 серпня близько 7.30 до чергової частину міськвідділу міліції зателефонував мешканець селища Велика Березовиця, який повідомив про виявлений на території гаражів труп сторожа з ножовими пораненнями.
Працівники міліції встановили, що до скоєння даного злочину причетні двоє уродженців Закарпатської області. Одного із них, який неодноразово відбував покарання в місцях позбавлення волі, міліціонери затримали у Львівській області.
Підозрюваний у скоєному злочині зізнався.
За його словами, він разом з товаришем, якого й досі розшукує міліція, після того, як пробили колесо у власній автівці, вирішили навідатися у гаражний кооператив за безкоштовною заміною.
Чоловіки прийшли на територію автостоянки, зайшли до сторожа та запропонували охоронцю 200 гривень, аби той пішов до магазину за спиртним. Коли сторож відмовився, один з гостей вдарив його та почав душити.
Затриманий під час слідчого експерименту зізнався, що вирішив допомогти напарнику, взяв зі столу ніж і став наносити удари в область шиї.
Після вбивства охоронця нападники пішли знімати запаски з автівок. З однієї витягнули й акумулятор.
Щоб легше було переносити вкрадене, злочинці вирішили заволодіти автомобілем. Проте це їм не вдалося. Награбоване чоловікам довелося виносити на плечах.
Наразі правоохоронці розшукують напарника, який також із Закарпатської області.
Відкрито кримінальне провадження. Дії підозрюваних кваліфікують п. 6 ч. 2 ст.115 ККУ (умисне вбивство).
Триває досудове розслідування.
</body>