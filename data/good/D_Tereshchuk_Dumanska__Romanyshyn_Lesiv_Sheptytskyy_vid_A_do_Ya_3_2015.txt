Прилбичі — родовий маєток Шептицьких на Яворівщині. Походження назви села пов'язують із виготовленням прилбиць (надлобних частин лицарських шоломів), оскільки археологи знайшли дві землянки, в яких у давні часи виплавляли залізо з руди; перша письмова згадка про село Прилбичі датована 1376-м роком — тоді воно належало Гербуртам, а потім переходило іншим шляхетським родинам. У середині XVIII ст. цей маєток викупив перемиський греко-католицький єпископ Атанасій Шептицький.

Пінзель Іоан Георгій (... — прибл. 1761) — видатний український скульптор, автор композиції «Святий Юр» на парапеті Святоюрського собору.

Р
РОДИНА

гурт людей одного родового кореня від батька-матері.

Родина Шептицьких (батьківська лінія) закорінена в давній рід галицького шляхетства, який ще в часи князя Лева Даниловича посідав землі на сучасній Самбірщині над річкою Вишенькою, зокрема в селі Шептичі. На початку XV ст. Шептицькі отримали право на великі землеволодіння та посади в державних установах; з середини XVI ст. підтримували Берестейську унію; у XVII ст. стали фундаторами українських церков та монастирів.

Протягом XVIII ст. українське духовенство поповнилося церковними ієрархами з родини Шептицьких, а в XIX ст. до Галицького сейму були обрані їхні нащадки.

За материнською лінією родовід Шептицьких сягав роду Собєських, австрійського цісарського роду Стюартів - Марія, дружина французького імператора Наполеона Бонапарта, була родичкою Олександра Фредро.

С
СОФІЯ

Софія Фредро

(1837 — 1904)

донька відомого польського драматурга графа Олександра Фредро, мати митрополита.

Батько плекав у ній талант художниці — малярству дівчинку навчав знаменитий чеський живописець Йозеф Свобода, який написав її портрет «Дівчинка і суниці». Софія була здібною до музики, добре грала на фортепіано, вільно спілкувалася чотирма мовами. Свою любов до мистецтва передала дітям. У родовому маєтку Прилбичі займалася садівництвом, допомагала селянам закладати сади, жінок навчала шити й гаптувати. Коли в сільській родині народжувалася дитина, графиня Софія дарувала теля.

Ікона святого Яна з Дуклі, яку графиня Софія написала для собору св. Андрія у Львові.

Т
ТАБІР

Табір (пластовий) — так називався один із етапів пластового вишколу юнаків та дівчат, коли вони виїздили гуртами (куренями) в лісову чи гірську місцевість. Там запроваджували розпорядок дня, враховуючи час на фізичні вправи, ігри та розваги, змагання тощо. Багато пластових куренів обирали місцем таборування урочище Підлюте. Митрополит підтримував пластовий рух, часто зустрічався із пластунами, вважав такий вишкіл тіла і духу необхідним молоді.

У
УГКЦ — Українська греко-католицька церква заснована 1596 року, коли відбувся Берестейський церковний собор, що проголосив злуку Православної церкви в Україні із Римо-католицькою церквою. Унія з Римом дала можливість зберегти східний (православний) обряд богослужіння в часи латинізації та полонізації українського населення.

Ф
Фредри

шляхетський польський рід, відомий родинними зв'язками з європейськими монархами. Посідали маєтки неподалік Ярослава (Польща), звідки Яцко Фредро з дружиною Маріанною переїхав 1797 року в село Бенькова Вишня (тепер Вишня), що під Рудками, і прожив там до трагічної події: під час пожежі у палаці Маріанна загинула. Яцко з дітьми замешкав у Львові. Згодом маєток у Беньковій Вишні успадкував син Олександр.

Олександр Фредро

(1773 — 1876)

дід митрополита, відомий польський драматург. Був одним із дев'яти дітей Яцка й Маріанни Фредро. Освіту здобував удома, що не завадило йому глибоко вивчити різні гуманітарні дисципліни: мови, історію, літературу. У шістнадцять літ пішов служити у військо; брав участь у наполеонівській кампанії, нагороджений Орденом почесного легіону та Золотим Хрестом. Повернувшись, господарював у селі Ятвяги на вимогу батька. Та його вабила творчість — і, як пишуть сучасники, Фредро бачили в літературних колах Польщі частіше, ніж у маєтку. Він писав комедії з життя містечкової шляхти, поеми, вірші, байки й афоризми і був надзвичайно популярним.

Якось на балу у Відні Олександр Фредро зустрів Софію Скарбек. Ця юна і вродлива пані з князівського роду Яблоновських була заміжня за графом Скарбеком і геть не щаслива у шлюбі.
