<id>A</id>
<author_surname></author_surname>
<author_name></author_name>
<title>Сьогодні – найкоротший день у році</title>
<publ_in>Новини Полтавщини</publ_in>
<url>http://np.pl.ua/2014/12/107003/</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>153</length>
<alt_orth>0</alt_orth>
<errors>— 23° - -23°</errors>
<comments></comments>
<body>
З сьогоднішнього дня розпочинається астрономічна зима, а світловий день буде найкоротшим у році. Світлий час доби триватиме 7 годин 24 хвилини.
Сьогодні, у день зимового сонцестояння, планета Земля отримує найменшу кількість сонячного тепла.
Саме з сьогоднішнього дня світловий день поступово збільшуватиметься, а у день літнього сонцестояння – 21 червня – він буде найдовшим у році.
Традиційно момент зимового сонцестояння приймається за початок астрономічної зими, а момент літнього сонцестояння – за початок астрономічного літа.
У період сонцестояння центр Сонця проходить або через найпівнічнішу точку екліптики, що має схилення +23° 27′ (точка літнього сонцестояння), або через найпівденнішу її точку, що має схилення — 23° 27′ (точка зимового сонцестояння).
У році два сонцестояння – зимове й літнє. У північній півкулі зимове сонцестояння відбувається 21 або 22 грудня, і тоді спостерігається найкоротший день (і найдовша ніч), а літнє – 20 або 21 червня, і тоді спостерігається найкоротша ніч (і найдовший день). У південній півкулі на зазначені дати припадають, відповідно, літнє й зимове сонцестояння.
</body>