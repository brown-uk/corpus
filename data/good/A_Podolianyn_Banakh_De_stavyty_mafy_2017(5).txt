<id>A</id>
<author_surname>Банах</author_surname>
<author_name>Ольга</author_name>
<title>Де ставити мафи?</title>
<publ_in>Подолянин</publ_in>
<url>http://podolyanin.com.ua/news/kamenets/11701/</url>
<publ_part></publ_part>
<publ_place>Кам'янець-Подільський</publ_place>
<publisher></publisher>
<year>2017</year>
<pages></pages>
<length>159</length>
<alt_orth>0</alt_orth>
<errors></errors>
<comments></comments>
<body><b>27 липня в Кам’янці-Подільському стартував проект із вивчення думки громадян на тему: «Де в місті повинні розміщуватися малі архітектурні форми?».</b>
Інструмент, який втілюватиметься у форматі публічної консультації, представив координатор руху «Чесно» у Хмельницькій області Олег Черненко. За його словами, цей проект наразі пілотний. Він уже був випробуваний у Хмельницькому, на Харківщині, а тепер, за підтримки місцевих влад, стартує в Кам’янці та Шепетівці.
Публічна консультація як дорадчий орган для прийняття рішень міською радою проводитиметься за допомогою сервісу «Ваша думка». Проголосувати можна вже сьогодні на головній сторінці сайту Кам’янець-Подільської міської ради, от тільки зробити це можна лише один раз (система не приймає повторної відповіді з однієї IP-адреси). Також віддати свій голос можна завдяки письмовому зверненню або смс-повідомленню з текстом «2775+відповідь» на номер: 093-177-00-35 (оплата відповідно до тарифного плану мобільного оператора).
Триватиме публічна консультація до 31 серпня включно. Долучитися до опитування зможе кожен кам’янчанин. Після завершення міська влада зможе скористатися результатами опитування для прийняття рішень на засіданнях комісій, виконавчих комітетів і сесій.
</body>
