Вивчено вплив мутагенних чинників на показники компонентів урожайності, схожість і виживаність рослин озимої м'якої пшениці в М1, а також частоту змінених форм в М2. Встановлено, що зниження біометричних показників росту і розвитку рослин в основному залежить від мутагену і взаємодії чинників мутаген × ознака. У вивченому діапазоні доз і концентрацій мутагенів виявлено сильні і середні кореляційні зв'язки між показниками пригнічення прояву досліджених ознак і виходом змінених форм в М2. Встановлено, що найінформативнішими в цьому плані на першому етапі є схожість і виживаність, а за результатами структурного аналізу — висота рослин, довжина головного колоса, кількість колосків у головному колосі, маса зерна з головного колоса. Рекомендовано використовувати показники пригнічення прояву зазначених ознак як критерій під час планування обсягів добору.

Серед продовольчих зернових культур особливе місце посідає пшениця. Науковці стверджують, що значення пшениці зростатиме й надалі, і саме ця культура в майбутньому стане найважливішою в світі.

У зв'язку з цим підвищення продуктивності, поліпшення якості зерна, пластичності до умов довкілля сортів озимої пшениці й особливо поєднання в одному сорті всіх перелічених ознак із максимальними їх проявами набуває неабиякої актуальності.

Для цілеспрямованого генетичного поліпшення сортів пшениці, отримання цінного селекційного матеріалу високий потенціал має мутаційна селекція. Це підтверджують дані, що методами експериментального мутагенезу на кінець 2008 р. в світі виведено 233 сорти пшениці. Слід зазначити, що Україна в цьому напрямі досягла значних успіхів. Зокрема, під керівництвом академіка НАН України В.В. Моргуна селекціонери Інституту фізіології рослин і генетики НАН України та Миронівського інституту пшениці ім. В.М. Ремесла отримали низку сортів, які різняться високим потенціалом продуктивності у поєднанні з якістю, зимостійкістю та іншими господарсько-цінними ознаками.

Зважаючи на успіхи й ефективність мутаційної селекції в світовій практиці, важливим моментом є вдосконалення методів підвищення передбачуваності результатів, оскільки здебільшого мутаційний процес і вихід селекційно-цінних форм має випадковий характер, а не чітку програму дій з гарантованим отриманням бажаного результату.

Багато дослідників приділяло значну увагу вивченню дії мутагенів, починаючи з першого покоління, але чіткі залежності між процесами, що відбуваються в М1, і виходом мутацій у вищих поколіннях досі не встановлені. Не створена і тест-система М1, яка б давала можливість раціонально використовувати мінімальні вибірки вихідного матеріалу з максимально ефективними результатами.

Метою наших досліджень було встановлення зв'язків між показниками пригнічення процесів росту і розвитку рослин М1 і виходом змінених форм у М2 з майбутнім узгодженням цих показників з мутаційною мінливістю в М3 та часткою селекційно-цінних мутацій, зокрема мікромутацій, які, на нашу думку, перспективні в генетичному поліпшенні озимої пшениці, оскільки несуть поодинокі мутації генів за ознаками, що контролюються полігенно, а це, як відомо, кількісні ознаки. При цьому зберігається загальна цілісність організму, і, як наслідок, відсутні негативні ефекти.

Методика

Для розробки методів генетичного поліпшення сортів озимої пшениці за допомогою індукування мікромутацій у 2006 р. ми заклали досліди на базі Дослідного сільськогосподарського виробництва Інституту фізіології рослин і генетики НАН України (смт Глеваха Васильківського р-ну Київської обл.) на трьох сортах озимої пшениці (Triticum aestivum L.). Вихідним матеріалом слугували сорти Скарбниця, Заможність, Єдність селекції Одеського селекційно-генетичного інституту УААН. Це продуктивні сорти інтенсивного типу, які мають високі показники якості, високу і середню морозо- та посухостійкість, відносно витривалі до поширених у нашій зоні фітопатогенів.

Сухе насіння одноразово опромінювали гамма-променями дозами 100, 150, 200 Гр у камері кобальтової установки «Исследователь».

Серед хімічних мутагенних чинників вибрали супермутагени нітрозоетилсечовину (НЕС) концентраціями 0,005, 0,025, 0,050 % та 1,4-бісдіазоацетилбутан (ДАБ) концентраціями 0,1 і 0,2 %. Ці речовини належать до найпоширенішої і найефективнішої групи хімічних мутагенів — алкілувальних сполук, принцип дії яких полягає в алкілуванні молекули ДНК введенням метильних, етильних, амінних та інших груп.

Насіння пшениці обробляли водними розчинами хімічних мутагенів за загальноприйнятою методикою. Експозиція становила 18 год, яка, за даними Артемчук, Логвиненко, є оптимальною для цієї групи мутагенів. Після обробки насіння промивали проточною водою протягом 30 хв і відразу висівали у ґрунт.

Контролем було замочене в дистильованій воді насіння без використання мутагенів.

Згідно зі схемою досліду, кожен варіант обробленого мутагенами насіння і контроль висівали в 10 рядків завдовжки по 1,5 м з міжряддям 15 см по 100 насінин у рядку.

У першому поколінні М1 для встановлення впливу мутагенних чинників визначали показники польової схожості і виживаності рослин, проводили структурний аналіз рослин. Для цього відбирали по 30 рослин із кожного варіанта. Аналіз виконували за такими показниками, як висота рослини (ВР), загальна кущистість (ЗК), продуктивна кущистість (ПК), довжина головного колоса (ДГК), кількість колосків у головному колосі (ККГК), кількість зернин із головного колоса (КЗГК), маса зерна з головного колоса (МЗГК), маса зерна з рослини (МЗР), маса 1000 зернин (МТЗ).

Обліковували і виділяли змінені форми візуально оглядом рослин упродовж вегетаційного періоду в поколіннях М1, М2. В М2 перевіряли успадкування домінантних мутацій, отриманих у першому поколінні. Отримані дані порівнювали з контрольними варіантами без застосування мутагенних чинників.

Результати оброблені математично за загальноприйнятими методиками за комп'ютерною програмою обробки статистичних даних SPSS 13.0.
