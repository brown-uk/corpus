Так, викладачі Київської Духовної академії і семінарії УПЦ КП мали тісні стосунки з Київським інститутом історії, Донецьким державним інститутом штучного інтелекту, Міжнародним інститутом лінгвістики і права, конференцію з яким було проведено 23 березня 2000 р. Львівська духовна академія і семінарія Української православної церкви Київського патріархату співпрацювала з Львівським національним університетом ім. І.Я. Франка, Богословською католицькою академією, спільно з якою у 2000 р. було проведено конференцію «Українська молодь – Христові».

Викладачі Колегії Патріарха Мстислава (далі – КПМ) Української автокефальної православної церкви обмінювались досвідом методичної роботи, методичними розробками з педагогами Львівської вищої духовної семінарії Римо-католицької митрополії та Львівської богословської академії, іншими навчальними закладами католицької та греко-католицької церков. Так, у 2000 р. у Колегії викладали: ректор Дрогобицького катехитичного інституту протоієрей Мирон Бендик (Святе письмо), ректор Львівської духовної семінарії митрофорний протоієрей Василь Луцишин (моральне богослов'я) та інші. Ректор КПМ УАПЦ єпископ Ігор (Ісіченко) неодноразово виїжджав читати лекції до Львівської духовної семінарії Української автокефальної православної церкви.

Отже, організаційно-методична робота у середніх та вищих духовних навчальних закладах була доцільно побудована, охоплювала систему православної освіти знизу вверх. Використання практики обміну досвідом між викладачами в межах своїх церков і на міжконфесійному рівні, тісні стосунки з педагогами державних навчальних закладів сприяли підвищенню методичного рівня викладачів православних духовних освітніх установ і запровадженню нових форм, засобів і методів навчання.

Добре налагоджена організаційно-методична робота позитивно вплинула на розповсюдження та засвоєння нових форм, засобів та методів навчання. Слід зазначити, що духовна освіта наклала свій відбиток на коло методів та засобів навчання, які використовувались у навчальному процесі. Протягом 90-х років XX ст. можна виділити два етапи у практиці застосування форм, методів та засобів навчання. До першого слід віднести 1991 – 1994 рр. Він характеризувався застосуванням традиційних для православної освіти форм, методів та засобів навчання.

У цей період у середніх православних духовних освітніх установах були такі основні методи навчання: конспектування, гурткова робота, методично продумані домашні завдання та письмові творчі роботи, диспути, взаємонавчання. Активне застосування методу конспектування було викликане гострою нестачею підручників із богословських дисциплін. Взаємонавчання як метод був визначною особливістю системи православної духовної освіти першої половини 90-х років XX ст., коли колективи слухачів православних духовних навчальних закладів мали у своєму складі значну кількість досвідчених священнослужителів, що мали досвід церковної практики. Різна теоретична та практична підготовка учнів одного класу та студентів одного курсу спонукали до обміну інформацією.

Гурткова робота була властива семінаріям та училищам і мала на меті об'єднання учнів за інтересами та здібностями, їх розвиток. У більшості середніх духовних освітніх установ з початком їх діяльності було засновано гуртки хорового співу. Їх мета – більш глибоке вивчення предмета «Церковний спів». На гурткових заняттях слухачі удосконалювали вміння одноголосного співу прокименів на літургії звичайного наспіву, прокименів на вечірні та утрені знаменного розспіву, піснеспівів Божественної літургії, знайомились із класичною та сучасною музикою. На вересень 1995 р. гуртки хорового співу діяли при Львівській, Київській семінаріях УПЦ КП, Львівській семінарії УАПЦ, Чернігівському духовному училищі УПЦ, інших духовних навчальних закладах.

Традицією стала участь церковних хорів православних духовних освітніх установ у різноманітних конкурсах та фестивалях. Так, хор семінаристів Київської духовної семінарії Української православної церкви неодноразово ставав переможцем Всеукраїнського фестивалю хорового співу, який з 1996 р. щорічно проводився в Києво-Печерській Лаврі. Крім гуртків хорового співу, діяли інші. Наприклад, при Одеській духовній семінарії Української православної церкви діяв історичний гурток, в якому учні займались вивченням історії свого навчального закладу, збирали історичні пам'ятки тощо. Результатом роботи історичного гуртка ОДС УПЦ стало заснування музею.

У вищих духовних навчальних закладах впродовж 1991 – 1994 рр. застосовували аналогічні форми, засоби та методи навчання. Крім вищезазначених, в академіях Української православної церкви та Української православної церкви Київського патріархату проводились лекції, семінари, навчальна практика тощо. Підготовка до семінарів спонукала студентів до самостійної роботи. Написання доповіді передбачало вміння користуватись літературою, застосовувати джерела, яке слухачі набували в середніх духовних освітніх установах. Ці засоби навчання давали змогу активізувати працю студентів, робити її індивідуальною, поєднувати теоретичні знання з практичними діями.

Другий етап (1995 – 2001 рр.) характеризувався активним пошуком та застосуванням у навчальну практику нових форм, методів та засобів навчання. Накопичений протягом першої половини 90-х років XX ст. педагогічний досвід викладачів академій активно переймався педагогами училищ та семінарій. У середніх духовних освітніх установах, разом із традиційними, почали активно використовуватись нові форми, методи та засоби навчання. Серед них слід виділити семінарські та практичні заняття, уроки-конференції, інтегровані уроки, індивідуальні та групові заняття тощо.

Уроки-конференції активно використовувались у семінаріях Української православної церкви та Української православної церкви Київського патріархату. Так, у Київській духовній семінарії УПЦ протягом 1996/1997 навчального року в 3 класі було проведено 32 уроки-конференції, на 1999/2000 навчальний рік їх кількість зросла вдвічі. У Львівській духовній семінарії УАПЦ протягом 1997 – 2001 рр. було проведено 54 уроки-конференції.

Інтегровані уроки як метод навчання передбачали об'єднання декількох дисциплін, таким чином забезпечуючи комплексне вивчення предметів. Започаткований з другої половини 90-х років XX ст., цей метод набув поширення у подальші роки. Так, рішенням педагогічної Ради Львівської духовної семінарії Української православної церкви Київського патріархату від 3 вересня 1996 р. інтегровані уроки запропоновано проводити у 3 і 4 класах семінарії. Протягом 1996/1997 навчального року в ЛДС УПЦ КП було проведено 25 інтегрованих уроків. В Одеській духовній семінарії Української православної церкви вони проводились регулярно, починаючи з 2 класу.
