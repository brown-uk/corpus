Під час ремонту, виготовлення або придбання того чи іншого виробу часто виникає необхідність визначення його розмірів. Для цього можна скористатись різноманітними контрольно-вимірювальними інструментами. Так, за допомогою вимірювальної лінійки або рулетки можна визначити розміри з точністю до 1 мм (мал. 52).

Але для більш точних вимірювань використовують штангенциркуль. Завдяки простоті конструкції та зручності в роботі штангенциркуль вважається одним із найбільш застосовуваних інструментів для вимірювання в усьому світі.

Штангенциркулі виготовляють із матеріалів, що не піддаються корозії, також використовується гартування деталей штангенциркуля.

Існують різні види штангенциркулів. У шкільних майстернях найчастіше використовується штангенциркуль ШЦ-1 (мал. 53). Він простий за конструкцією і зручний у роботі. Межа його вимірювання — 0–125 мм, а точність — 0,1 мм.

Штангенциркуль має штангу з двома нерухомими губками — верхньою і нижньою. На штанзі нанесено шкалу з міліметровими поділками, яку ще називають основною. По штанзі вільно переміщається рухома рамка з двома рухомими губками — верхньою і нижньою. До задньої частини рамки прикріплено глибиномір, який рухається по спеціальній канавці із заднього боку штанги.

Рухому рамку можна закріпити на штанзі в будь-якому потрібному положенні за допомогою затискача. Робиться це тільки в тому випадку, коли потрібно зафіксувати розмір, зняти штангенциркуль з деталі і прочитати результат вимірювання.

Для вимірювання зовнішніх розмірів використовують нижні губки, а для внутрішніх розмірів — верхні. Глибиноміром вимірюють глибину пазів, уступів й отворів, а також висоту окремих виступів.

Визначення показників штангенциркуля здійснюють за допомогою двох шкал: основної (міліметрової) на штанзі і шкали ноніуса, нанесеної на нижню скошену частину рамки (мал. 54). Саме за допомогою шкали ноніуса можна виміряти десяті частини міліметра.
