Тим часом Україна вже котрий рік поспіль (із 2004-го) живе в очікуванні безвізу з Євросоюзом, який нам обіцяють, висуваючи певні умови, різні високопоставлені єврочиновники та політики. Ясна річ, що надії на його запровадження у більшості наших співвітчизників пов'язані далеко не з мрією відвідати Лувр чи музеї Ватикану, або позасмагати на пляжах Ніцци. Заповітним є прагнення «вирватися» з України, а фактично зі своїх злиденних і безперспективних стосовно заробітків і кар'єри буднів. Тобто безперешкодно в'їхати до якоїсь країни Євросоюзу, знайти там роботу (хоч нелегальну, хоч тимчасову), якось «зачепившись», за першої-ліпшої нагоди узаконити своє перебування і надалі жити, спостерігаючи здалеку за потугами української влади ощасливити власний народ.

Проте Євросоюз не квапиться відкрити безвізові ворота для наших громадян, побоюючись масштабної хвилі трудових мігрантів. І дарма, вважають експерти. Бо у тому, щоб до ЄС прибували на заробітки українці, держави спільноти мають бути зацікавлені насамперед. Хоч їхній ринок робочої сили і великий, переселенці з країн Азії та Африки здебільшого не прагнуть трудитися, вдовольняючись соціальним утриманням. Наш народ же кмітливий, працьовитий і в основному законослухняний. Це саме те, що потрібно для Європи, кажуть аналітики. І зазначають при цьому: конкуренцію нам можуть скласти хіба що індуси та китайці, але в них не європейський менталітет, їм усе ж набагато важче адаптуватися.

Чи не єдиним видом українського заробітчанства, заохочуваним на Заході, є еміграція висококласних учених, зокрема хіміків і фізиків-ядерників. Так, за роки незалежності України до країн ЄС на роботу перебралися понад тисячу наших кандидатів і докторів наук. До відома: підготовка одного доктора наук оцінюється там щонайменше в півмільйона євро.

Образно кажучи, наша держава зробила колосальні — мільярдні — інвестиції в країни Заходу. А що при цьому зробила для того, щоб її талановиті й працьовиті сини та дочки не почувалися в чужих краях та, врешті, і на Батьківщині, беззахисними? Із 1 січня нинішнього року набрав чинності Закон «Про зовнішню трудову міграцію», перший документ, який регулює основні правові аспекти легального працевлаштування українців за кордоном, але — не в самій країні після повернення. Наприклад, досі не внесені поправки до законодавства, які б включали трудовий стаж мігранта до загального стажу для майбутнього нарахування пенсії «вдома». Бо людина, багато років пропрацювавши за кордоном й інвестуючи гроші в українську економіку через потреби своєї родини, на старості потрапляє в категорію тих, хто не має належного соціального захисту. Ні там, ні тут.

Утім, дехто стверджує, нібито трудова міграція може бути навіть вигідна нашому уряду. Адже зароблені за кордоном кошти все одно пересилають та везуть в Україну. Масштаби валютних надходжень од заробітчан вражають. Так, за даними Нацбанку, 2012-го наші співвітчизники офіційно переслали з різних країн своїм родинам близько 7,5 млрд дол. грошових переказів, у тому числі трохи більше 1 млрд — нелегально. У 2013-му НБУ зафіксував близько 8,5 млрд дол. заробітчанських грошей. А от після Революції гідності їх стало менше надходити: принаймні офіційна статистика від Нацбанку констатує зниження цього показника: у 2014-му — на 2 млрд дол., у 2015-му — ще на 1 млрд. Щоправда, експерти сумніваються, що українці стали менше працювати та переказувати кошти своїм родинам. Радше видимий спад спричинений низкою обмежувальних заходів у валютній політиці України — громадяни тепер надають перевагу тіньовим способам грошових переказів.

Однак грошима глибини цієї проблеми не виміряти. Якщо через безгрошів'я виїжджають фахівці, потрібні на Батьківщині, нічого доброго в цьому ні для економіки, ні для розвитку держави загалом, на жаль, немає. Бо «вимивається» найцінніше — мізки й умілі руки, що в перспективі загрожує не лише демографічним, а й економічним та моральним колапсом. Хто прийде на їхнє місце?
