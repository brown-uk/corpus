<id>A</id>
<author_surname>Піменова</author_surname>
<author_name>Олена</author_name>
<title>Польоти уві сні. А наяву?</title>
<publ_in>Вгору</publ_in>
<url>http://vgoru.org/index.php/all-news/society/item/2041-flying-in-a-dream</url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>933</length>
<alt_orth>0</alt_orth>
<errors>людей. - людей?</errors>
<comments></comments>
<body>
У світі існує десь 60-70 тисяч аеропортів. В Україні аеровокзалів 36. А минулого тижня до цього переліку урочисто додався й Херсон.
Цього разу все обійшлося без традиційного атрибуту урочистих відкриттів – червоної стрічки. Ніяких кульок, музики чи килимової доріжки. Проте букви «Аеропорт Херсон» виблискували свіжою фарбою. І стояли вертикально, а не лежали, як багато років поспіль.
Старе у новій обкладинці
Під’їхав голова обласної адміністрації Микола Костяк. З радісною посмішкою він сповістив, що аеропорт, як він і обіцяв, реанімували. І навіть у невеличкому сквері (якщо його можна так назвати) перед будівлею поклали нову «пліточку». Окрім цього, губернатор заявив журналістам, що жодних коментарів чи інтерв’ю, доки не зайдуть у будівлю, давати не буде і покрокував…до телевізійних камер.
У ці хвилини я згадала мультфільм про Чебурашку, де будували дім для одиноких звіряток. А у голові лунала його фраза: <foreign>«Мы строили, строили и, наконец, построили!»</foreign>…
Очільник області запросив усіх зайти, щоб оцінити нове обличчя аеропорту. І ось перша перешкода. Вхідні двері виявились завузькими для такого натовпу. Двері там – звичайнісінькі, пластикові. А не як у всьому світі – на фотоелементах. Людей у хол набилося чимало, щоб побачити «диво». Тільки його не сталося. Очі одразу зачепилися за довгий плакат, що прославляє наш туристичний край. А ще дивний елемент інтер’єру – віз із продукцією одного з херсонських виробників. Тобто виходите ви у місто з валізами й бачите кетчуп, відра з майонезом та макаронні вироби, які не можете ані скуштувати, ані купити. Такого креативу, напевно, немає більше ніде у світі.
Який неодмінний атрибут аеропорту? Уявіть, ви стоїте з валізами посеред залу, у вас скоро виліт. І шукаєте ви поглядом що? Правильно, табло з розкладом рейсів. Так от його теж немає в нашому аеровокзалі. Це й не дивно. Про яке табло можна говорити, якщо там і кас немає!
Літаки на картинах
Повели нас з екскурсією в інші зали. Кожне приміщення відрізнялось тільки ароматами будівельних матеріалів. Проте у нас навіть віп-зал є. В ньому тепліше, ніж у інших приміщеннях. Сидіти дуже важливі персони будуть у шкіряних кріслах. Тільки, сподіваюся, що до цього моменту їх встигнуть почистити. Бо в день відкриття їх прикрашали підозрілі білі патьоки. Проте вид з вікна гарний – на злітну смугу. А щоб у поважних гостей не залишилось жодних сумнівів, що вони перебувають в аеропорту, на стінах розвісили картини із зображенням різних літаків.
Чи не єдиною окрасою відкриття стали працівниці митниці, які зустрічали всіх посмішками. Щоб продемонструвати обладнання, перевірили сумку журналіста. Заборонених речей там не виявили. Тільки залишається гадати, коли таку саму процедуру вони проведуть наступного разу.
«Вишенькою на торті» стала злітна смуга. Після реанімації вона пройшла необхідну сертифікацію. Її довжина 2500 м, а завширшки вона 42 метри. Як сказано у прес-релізі, наша смуга дозволяє приймати Боїнги, Аербаси, різні «ТУшки», Ани, Яки та всі типи вертольотів.
Ваш кореспондент спитала Миколу Костяка, чи все необхідне обладнання закупили. Хвилин п’ять він запевняв, що обладнання – новісіньке, причому як навігаційне, так і для метеослужби. А вже за півгодини директор аеропорту сказав журналістам, що обладнання – не нове, і що поки в нас немає необхідної техніки, щоб приймати літаки, коли на вулиці туман.
До речі, директор Ярослав Агафонов повівся з журналістами трохи дивно. Спочатку відмовлявся від коментарів – нібито не може говорити в присутності Миколи Костяка. Після втручання прес-служби облдержадміністрації він погодився поспілкуватися зі ЗМІ. Але коли його спитали про те, які авіаперевізники зацікавились нашим аеродромом, він перервав зйомку. Лише додав, що розповість про це потім. 
На відкриття запросили й тих, хто багато років пропрацював в аеропорту. Ветерани були задоволені. А деякі настільки, що ледве не поклони били губернатору. Так і хотілося спитати: «Куди ж ви, бабусі, будете літати. А головне – на чому?»...
Нельотна карма
Ось така історія. Ні, ваш кореспондент не грався у ревізора, не бігав у білих рукавичках до вбиральні перевіряти, чи є мило та папір. Хоча під час відкриття із гордістю заявляли про ремонт «філософських кабінетів». Просто треба дивитися на речі не крізь рожеві окуляри.
Після розвалу СРСР нашому аеропорту не щастило. Були спроби його відновити, навіть інвестора знайшли. Проте, як кажуть, не з нашим щастям. Інвестор забрав аеропорт із комунальної власності і перепродав. Ми ледве повернули його у власність громади. Третє дихання в аеропорту відкрилося завдяки міському БТІ, що виділило кошти на обладнання та ремонт.
Фактично 10 квітня ми відкрили стару будівлю з пофарбованими стінами. А як же літаки? А їх взагалі ще немає! За словами Миколи Костяка, тривають переговори з трьома зацікавленими компаніями (вони хоч самі про це знають?) Скоріш за все, літати ми будемо російськими авіалініями. Коли, куди і за скільки – невідомо. Однак вже оголошено, що квиток до Києва коштуватиме 500 гривень. Ми вже стверджуємо, що до нас будуть літати Боїнги. Бо злітна смуга витримає 60 тонн. А стільки важить Боїнг із паливом, але без пасажирів. Куди їх подінуть? Катапультують із парашутами?
Нереальні гроші
У прес-релізі сказано, що пропускна спроможність аеропорту – 400 пасажирів на годину. По-перше, де ми візьмемо стільки людей. А навіть якщо й нашкребемо, то хочу я подивитися, як цей натовп проходитиме крізь вузькі вхідні двері. Причому, однією рукою триматиме валізу, іншою – дружину/дитину, а головою притримувати двері, щоб різко не зачинилися. 
У залі очікування на моніторах транслювали ролик про наш край. Пшениця, кавуни, помідори. Але особливо зацікавили херсонські фонтани. На відео вони  працюють. Усі. На моїй пам’яті востаннє вони працювали всі разом ще у моєму дитинстві, у 90-х. 
Але повернемося до аеропорту. Влада області вже порахувала, скільки вона отримає прибутку. Отже, до 2015 року аеропорт принесе 2,5 млн. грн. Літаків немає, рейсів немає, квитків немає, пасажирів немає, а гроші вже порахували. Те саме стосується і Програми відновлення авіаційної діяльності та розвитку аеропорту «Херсон» на 2013-15 роки. Обласний бюджет дасть для неї 8,1 млн. грн.
</body>
