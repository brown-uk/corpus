XII Міжнародний турнір з баскетболу серед команд ветеранів ім. С. П. Корольова завершився 15 грудня 2013 року. З 13 по 15 грудня, спортсмени з міст Брест, Ліда та Мінськ (Білорусь), Кишинева (Молдова), Москви (Російська Федерація), Житомира, Києва, зі Львова та Луцька змагались за першість. Змагання проходили у двох вікових категоріях – 45+ та 50+.
- На турнірі не вперше. У вас гарне місто, привітні люди. Приємно те, що з кожним роком турнір розширюється: його учасниками стають все більше людей. Змагання відбуваються у чесній боротьбі. В наш нелегкий час, а він справді нелегкий, люди можуть на щось відволіктися – на щось приємне, позитивне, мають спільні інтереси, займаються спортом, – своїми враженнями поділився учасник турніру з м. Луцька Юрій Нечай.

Тренер команди «Сокіл-Ліда» (Білорусь) Ігор Коско зазначив, що одержав позитивні враження від турніру, а також від екскурсії до Музею космонавтики ім. С. П. Корольова, яку організатори провели для баскетболістів 14 грудня. Також тренер підкреслив, що має мрію – щоб на турнір приїздили не тільки ветерани, але й молодь, діти. Ігор Коско висловив пропозицію провести спільно змагання з гандболу серед дітей.

За результатами зустрічей, у категорії 45+ першість виборола команда м. Києва «Ветеран». Другими стали баскетболісти з Луцька. До трійки призерів ввійшла команда з Кишинева.

У категорії 50+ лідерами стала збірна команда «Мінськ-Брест». Поступившись місцем і програвши одну гру, срібними призерами стали баскетболісти м. Житомира. Третє місце виборола команда зі Львова.

Переможці турніру одержали кубки та дипломи, а всі учасники змагань нагороджені медалями за участь та сувенірами. Участь в офіційній церемонії нагородження брала начальник управління сім'ї, молоді та спорту Житомирської міської ради Олена Сарно.
