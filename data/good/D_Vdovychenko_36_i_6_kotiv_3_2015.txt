<id>D</id>
<author_surname>Вдовиченко</author_surname>
<author_name>Галина</author_name>
<title>36 і 6 котів</title>
<publ_in></publ_in>
<url></url> 
<publ_part></publ_part>
<publ_place>Львів</publ_place>
<publisher>Видавництво Старого Лева</publisher>
<year>2015</year> 
<pages>133</pages> 
<length>241</length>
<alt_orth>0</alt_orth>
<errors></errors>
<comments></comments>
<body>
<b>ГАЛИНА ВДОВИЧЕНКО</b>
Народилася у Лапландії, за Полярним колом, у кількох кілометрах від Норвегії та Фінляндії. Можливо, ще й тому в дитинстві найбільше любила казку «Снігова королева». Батьки повернулися в Україну, і вона більше ніколи не була у містечку Печенга (колись Петсамо) на півночі Кольського півострова. Тривалий час жила в Івано-Франківську, за тридцять три кілометри від батькового села – Отинії Коломийського району. За найменшої нагоди їздила туди з мамою і татом на мотоциклі. Мріяла працювати у книгарні чи в бібліотеці, любила книжки – гортати їх, нюхати і, звісно, читати. Вела дитячі щоденники, вигадувала ігри й переповідала ровесникам у дворі багатосерійні фільми, яких ніхто, крім неї, чомусь не бачив. Перший заробіток мала у другому класі, коли сусідка попросила наглянути за маленькою донечкою – це було влітку, вона бавилася з малою щодня протягом чи не двох тижнів. Заробила червону трикотажну кофтину на ґудзиках.
Батьки дозволяли тягнути додому різну живність: жуків, жаб, їжаків. Заохочували дитячі вистави з переодяганнями; виставки малюнків, що їх розвішували на дверях; листи, написані крейдою на дверцятах старої шафи на горищі; кулінарні експерименти, часто невдалі; домашні газети з карикатурами та фотографіями; колективні перегляди діафільмів (дехто їх іще пам’ятає) та багато іншого... Сестра і брат у цих практиках мали перші ролі.
Після закінчення філологічного факультету Львівського національного університету ім. Івана Франка пішла працювати до газети – досі у журналістиці. Заступник головного редактора газети «Високий Замок». Коли донька і син виросли, почала писати романи, оповідання та твори для дітей. Задумів для майбутніх книжок вистачило б на кількох авторів.
</body>
