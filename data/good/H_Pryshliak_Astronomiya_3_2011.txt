<id>H</id>
<author_surname>Пришляк</author_surname>
<author_name>М. П.</author_name>
<title>Астрономія</title>
<publ_in></publ_in>
<url></url>
<publ_part></publ_part>
<publ_place>Харків</publ_place>
<publisher>Ранок</publisher>
<year>2011</year>
<pages>97-101</pages>
<length>833</length>
<alt_orth>0</alt_orth>
<errors>куля, що має складну будову її - куля зі складною будовою; дає нам не тільки тепло, але й - не тільки дає нам тепло, а й </errors>
<comments></comments>
<body>
<b>Будова Сонця</b>
Сонце — величезна розжарена плазмова куля, що має складну будову її зовнішніх і внутрішніх шарів.
У результаті фізичних процесів, що протікають в надрах Сонця, безперервно виділяється енергія, яка передається зовнішнім шарам і розподіляється на все більшу площу. Внаслідок цього з наближенням до поверхні температура сонячної плазми поступово знижується. Залежно від температури та характеру процесів, що визначаються цією температурою, Сонце умовно розділяють на такі області з різним фізичним станом речовини та розподілом енергії: <i>ядро, зона радіації, конвективна зона та атмосфера</i>.
<i>Центральна область (ядро)</i> займає відносно невеликий об’єм, але завдяки великій густині ядра, яка збільшується до центра, там зосереджена значна частина маси Сонця. Величезний тиск та надвисока температура забезпечують протікання <i>термоядерних реакцій</i>, які є основним джерелом енергії Сонця. Радіус ядра становить приблизно 1/3 <foreign>Rʘ</foreign>.
<i>У зоні променистої рівноваги,</i> або <i>зоні радіації,</i> що оточує ядро на відстані до 2/З <foreign>Rʘ</foreign>, енергія поширюється шляхом послідовного поглинання і наступного перевипромінювання речовиною квантів електромагнітної енергії.
У <i>конвективній зоні</i> (від верхнього шару зони радіації, майже до самої видимої межі Сонця — <i>фотосфери</i>) енергія передається вже не випромінюванням, а за допомогою конвекції, тобто шляхом перемішування речовини, коли утворюються своєрідні окремі комірки, які трохи відрізняються одна від одної температурою та густиною.
<i>Атмосферою</i> вважаються зовнішні шари Сонця, що умовно поділені на три оболонки. Найглибший шар атмосфери Сонця, що складається з газів,— <b>фотосфера</b> (від грец.— <i>сфера світла</i>), 200—300 км завтовшки, сприймається нами як поверхня Сонця. Густина газів у фотосфері в мільйони разів менша за густину повітря біля поверхні Землі, а температура фотосфери зменшується з висотою. Середній шар фотосфери, випромінювання якого ми сприймаємо, має температуру 5780 К.
У сонячний телескоп можна спостерігати структуру фотосфери, у якій конвекційні комірки мають вигляд світлих і темних зерен — <i>гранул</i>. Над фотосферою розташована <b>хромосфера</b> (від грец.— <i>кольорова сфера</i>), де атомами різних речовин утворюються темні лінії поглинання у спектрі Сонця. Загальна товщина хромосфери становить 10—15 тис. км, а температура у її верхніх шарах сягає 100000 К.
Над хромосферою розміщений зовнішній шар атмосфери Сонця — <b>сонячна корона</b>, температура якої сягає кількох мільйонів градусів. Речовина корони, яка постійно витікає у міжпланетний простір, називається <b>сонячним вітром.</b>
<b>Для допитливих</b>
Якщо порівняти світність Сонця з його масою, то ми отримаємо, що 1 кг сонячної речовини генерує мізерну потужність ~0,001 Вт, у той час як середня потужність випромінювання людського тіла дорівнює приблизно 100 Вт, тобто в тисячу разів більша від потужності такої ж маси сонячної речовини. Правда, Сонце світить протягом мільярдів років, випромінюючи майже одну й ту саму енергію, надійно обігріваючи Землю та інші тіла Сонячної системи!
<b>Сонячна активність</b>
Сонячна активність визначається кількістю плям та їхньою загальною площею. Дослідження показали, що температура всередині плями досить висока і сягає 4500 К, але пляма здається темною на тлі більш гарячої фотосфери з температурою 5780 К. Виникає питання: що знижує температуру всередині плями? Плями на Сонці можуть існувати протягом кількох місяців, тому виникла гіпотеза, що якийсь процес гальмує конвекцію плазми в сонячній плямі та підтримує різницю температур. Зараз доведено, що таким «ізолятором» є сильне магнітне поле, яке взаємодіє з електрично зарядженими частинками плазми і гальмує конвекційні процеси всередині плями.
Ще одна загадка активності Сонця захована в її <i>періодичності</i> — цикл зміни кількості плям повторюється приблизно через кожні 11 років.
<b>Для допитливих</b>
Плями зв'язані між собою магнітними силовими лініями подібно до полюсів магніту — кожна пляма має свою полярність. Так само, як неможливо розділити північний та південний полюси магніту, так і сонячні плями існують тільки парами, які мають різні магнітні полярності. Якщо врахувати полярність плям, то цикл сонячної активності триває приблизно 22 роки.
<b>Вплив сонячної активності на Землю</b>
Досліджуючи Сонце за допомогою супутників та АМС, астрономи виявили його сильне <i>корпускулярне випромінювання</i> — потік елементарних частинок (протонів, нейтронів, електронів). Наприклад, під час так званих <i>хромосферних спалахів</i>, які вибухають поблизу плям, виділяється така величезна енергія, яку можна порівняти з випромінюванням всієї фотосфери Сонця. Не треба плутати спалахи з протуберанцями. <i>Протуберанці</i> (від лат. <foreign>protubero</foreign> — <i>здуваюсь</i>) існують постійно — це щільні холодні хмари водню, які піднімаються в корону і рухаються вздовж магнітних силових ліній. Завдяки протуберанцям відбувається обмін речовин між хромосферою і короною.
Спалах виникає між двома плямами з протилежною полярністю, коли протягом кількох годин температура в цій зоні зростає до 5 • 106 К і виділяється енергія 1021—1025 Дж, що майже сумісне зі світністю Сонця у видимій частині спектра. Під час спалаху енергія випромінюється в основному в невидимій частині спектра (радіо, ультрафіолетовому та рентгенівському діапазоні). Під час спалахів у міжпланетний простір також викидаються потоки заряджених частинок, які летять зі швидкістю до 20000 км/с. Через кілька годин після спалаху корпускулярні потоки можуть долетіти до Землі й викликати збурення її магнітного поля та свічення іоносфери, що проявляється у вигляді інтенсивних полярних сяйв.
<b>Висновки</b>
Основним джерелом енергії для нашої цивілізації є Сонце, яке дає нам не тільки тепло, але й суттєво впливає на всі процеси, що відбуваються на Землі. Ми визначили розміри, масу, температуру і світність Сонця; знаємо, що джерелом сонячної енергії є термоядерні реакції у його надрах, і розгадали причину зниження температури в сонячних плямах. Але залишаються нерозгаданими причини сонячної активності й чому існує 11-річний цикл появи плям. У майбутньому сонячне світло стане основним джерелом електричної енергії як на Землі, так і в космічних поселеннях при освоєнні інших планет.
</body>