<id>A</id>
<author_surname>Федоляк</author_surname>
<author_name>Ірина</author_name>
<title>Декларації для антикорупціонерів: холодний подув із 16 січня</title>
<publ_in>Галицький кореспондент</publ_in>
<url>http://gk-press.if.ua/deklaratsiyi-dlya-antykoruptsioneriv-holodnyj-poduv-iz-16-sichnya/</url>
<publ_part></publ_part>
<publ_place>Івано-Франківськ</publ_place>
<publisher></publisher>
<year>2017</year>
<pages></pages>
<length>365</length>
<alt_orth>0</alt_orth>
<errors>внесені нардепом, екс-журналісткою Тетяною Чорновол - що їх внесла внесені нардеп, екс-журналістка Тетяна Чорновол</errors>
<comments></comments>
<body><b>23 березня Верховна Рада підтримала поправки до Закону «Про протидію корупції», внесені нардепом, екс-журналісткою Тетяною Чорновол. Згідно з ними, громадські активісти та організації, які протидіють корупції, а також усі фізичні та юридичні особи, які з ними співпрацюють, змушені будуть подавати декларації та звітувати про прибутки. Громадянське суспільство очікувало, що президент накладе вето на такі новації, проте вже 27 березня Петро Порошенко підтримав скандальні поправки. Дехто з активістів прирівняв ці поправки до диктаторських законів 16 січня 2014 року. Інші ж назвали це тиском на громадянське суспільство, який може перекрити їм кисень.</b>
<b>Списані зміни</b>
Народний депутат Тетяна Чорновол продовжила роботу колеги, депутата з Прикарпаття Юрія Дерев’янка. Саме він у 2016 р. пропонував внести аналогічні зміни до закону, проте його не підтримали депутати. У своїх поправках Чорновол запропонувала звільнити військових від обов’язку подавати е-декларації, натомість змусити декларувати свої статки представників громадськості, які не є чиновниками, але отримують кошти, майно в рамках реалізації в Україні програм технічної або іншої, в т. ч. безповоротної, допомоги у сфері запобігання, протидії корупції.
Проте внесені зміни до закону сирі і доволі суперечливі. 24 березня парламент поставив на голосування постанову про скасування закону, але відповідне рішення не набрало достатньої кількості голосів. 27 березня Петро Порошенко підписав закон навіть попри те, що отримав звернення від громадських організацій з проханням накласти на нього вето.
Прикарпатські нардепи голосували за питання по-різному. Зміни підтримали Юрій Соловей та Анатолій Матвієнко від БПП, Анатолій Дирів, Юрій Бабій та Володимир Шкварилюк від «Народного фронту». Позафракційні Юрій Дерев’янко та Олександр Шевченко утрималися від голосування. Віктор Шевченко був проти.
<b>Крок назад</b>
Після підписання закону посол Великої Британії в Україні Джудіт Гоф зауважила, що цей закон може обмежити можливості неурядових громадських організацій (НУО), піддати їх тиску, вплинути на реформи і потребує термінового перегляду. У посольстві США назвали це кроком назад, адже члени громадянського суспільства відіграють життєво важливу роль у забезпеченні прозорості. Найстаріша неурядова організація США «<foreign>Freedom House</foreign>» опублікувала заяву. Марк Берендт, директор програм Євразії у «<foreign>Freedom House</foreign>», зауважив, що запровадження нав’язливих вимог до звітності для антикорупційних активістів та НУО підриває їхню роботу, яка необхідна для відновлення суспільної довіри до влади. За його словами, нові вимоги спрямовані на захист політиків, незадоволених громадським контролем, і дають їм можливість помститися тим, хто бере участь в антикорупційних розслідуваннях.
</body>