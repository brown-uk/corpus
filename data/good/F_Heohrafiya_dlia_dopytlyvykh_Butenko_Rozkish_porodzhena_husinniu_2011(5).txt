<id>F</id>
<author_surname_1>Бутенко</author_surname_1>
<author_name_1>О.</author_name_1>
<author_surname_2>Павлюк</author_surname_2>
<author_name_2>Н.</author_name_2>
<title>Розкіш, породжена гусінню</title>
<publ_in>Географія для допитливих</publ_in>
<url>http://journal.osnova.com.ua/download/48-4-20572.pdf</url>
<publ_part>4</publ_part>
<publ_place>Харків</publ_place>
<publisher>Основа</publisher>
<year>2011</year>
<pages>28-29</pages>
<length>377</length>
<alt_orth>0</alt_orth>
<errors></errors>
<comments></comments>
<body><emphasis>Вишукані витвори</emphasis>
Створено кілька десятків різновидів тканин із шовку. Відрізняються вони не тільки видом використаної пряжі, але й способом її комбінування, сплетіння, цупкості. І невагома прозора органза, і важка парча — однаково шовк. Для позначення цупкості, а значить, і ваги шовкових тканин застосовують китайський термін моммі (мм). Він позначає кількість використаних ниток на один міліметр тканини. Так, шовкова тканина з маркуванням 4 мм виткана з чотирьох ниток на міліметр, а 12 мм — дванадцяти. Виділяють такі основні типи шовкових тканин:
• 3,5 мм — дуже тонкі тканини, такі як шифон, шовковий муслін;
• 5 мм — легка тонка тканина, така як шовковий епонж;
• 8 мм — тканини середньої цупкості, такі як хаботай, крепдешин, шовковий креп-жоржет;
• 12 мм і більше — цупкі тканини, такі як атлас, дюпон, парча.
Навіть за дуже спрощеним описом процесу виготовлення шовку тобі, напевно, стало зрозуміло, наскільки він затратний, а значить — шовк залишається дуже дорогим. Для здешевлення тканин шовкову пряжу можуть поєднувати зі штучною чи синтетичною. Звичайно, такі тканини втрачають більшість найважливіших переваг натурального шовку. Адже, як людина не намагається, перевершити природу вона не може.
<emphasis> Шовківництво України</emphasis>
Шовківництво як галузь тваринництва, що займалась розведенням шовкопряда та вирощуванням його коконів, із 30-х років минулого століття почало розвиватися і в Україні. У багатьох селах і досі збереглись шовковиці, що радують нас смачною соковитою ягодою та пофарбованими в бузковий колір ротами та руками. У кількох господарствах — гренажних заводах — розводили гусінь шовкопряда, а потім розвозили її на відгодівлю по багатьох колгоспах. Після отримання коконів їх негайно здавали на спеціальні приймальні пункти, а вже звідти вони надходили на підприємства легкої промисловості. Із 1947 року головним підприємством із виробництва натурального шовку в Україні став Київський шовковий комбінат. До 1990 року галузь дотувалася, 60 % усіх витрат держава компенсувала товаровиробникам коконів. При цьому від виробництва натурального шовку вона не відмовлялася, оскільки натуральна тканина потрібна була для військово-промислового комплексу, з шовку виготовляли медичні нитки для зшивання ран під час операцій, парашути, оболонки повітряних куль, стратостатів. Зараз військовим не до шовку, а значна частина населення не така багата, щоб забезпечити сталий попит на дорогі тканини. До того ж, шовкові тканини, вироблені в Україні, не витримали цінової конкуренції з китайськими як на внутрішньому ринку, так і на зовнішньому. На жаль, поки що обмаль перспектив розвитку українського шовківництва. У такому разі, може, навчимося шити ексклюзивні шовкові вироби, якими буде захоплюватися увесь світ?
</body>