Існує велика кількість водойм, у придонних ділянках яких відбуваються значні сезонні коливання вмісту кисню, у тому числі і внаслідок мікробіологічних процесів аеробної деструкції у верхніх шарах ДВ. Кожної пори року у водоймі встановлюється динамічна рівновага між двома потоками на межі ДВ-вода: седиментаційним і дифузійним. Велике значення в цьому процесі має окиснена плівка, яка виконує роль бар'єра, що перешкоджає вільному дифузійному надходженню ОР з ДВ. Тому зменшення вмісту кисню посилює потік продуктів деструкції різних біохімічних сполук з ДВ у воду. Зміна величини рН, окисно-відновного потенціалу також призводить до руйнування окисненої мікрозони на межі ДВ-вода. Осіннє насичення придонної води киснем і надходження його в мул стимулює формування нового окисненого шару і зменшення потоку ОР з ДВ. Таким чином, під час різких температурних коливань у водному середовищі відбуваються значні зміни величин і навіть напрямків дифузійних потоків. Після закінчення перехідних процесів потоки врівноважуються і концентрації ОР у всій товщі води стабілізуються як за аеробних, так і анаеробних умов.

Тісний взаємозв'язок між динамікою ОР і кисневим режимом поверхневих водойм набуває ще більшої актуальності у зв'язку з забрудненням і самоочищенням водних об'єктів. Оскільки більшість мікроорганізмів у водоймі (включаючи ДВ) аеробні і беруть участь у самоочищенні водного середовища, то при зменшенні концентрації кисню активізуються анаеробні бактерії, і ДВ починають виконувати протилежну роль – стають джерелом вторинного забруднення. Показано, що з органічних сполук лише поверхнево-активні речовини в природних умовах інтенсивно поглинаються мулом, інші ж (білки, вуглеводи, ГР тощо) переважно мігрують з ДВ у воду. До того ж погіршення стану природного водного середовища (зниження вмісту кисню, зміна pH та окисно-відновного потенціалу) посилює десорбційні процеси на межі ДВ-вода. Значна кількість ОР і продуктів їхнього розкладу може надходити у воду з ДВ також у період льодоставу за формування анаеробних умов у придонному шарі.

Досліди, проведені на мулистих відкладах Київського, Канівського, Кременчуцького водосховищ, показали, що динаміка міграції органічних сполук з ДВ має циклічний характер. Це пов'язано з періодичним розвитком і відмиранням мікроорганізмів, що мінералізують органічні сполуки. Сорбція ОР мулистими відкладами відбувається лише за їхніх значних концентрацій у воді. Ці процеси спостерігаються при інтенсивному «цвітінні» води у разі наявності синьо-зелених водоростей, біомаса яких у деяких випадках досягає значних величин (80 г/м3 і більше). Схожі коливання концентрації ОР відбуваються і в самій водній товщі, особливо влітку, коли досить висока фотосинтетична активність фітопланктону змінюється інтенсивною деструкцією і мінералізацією органічних сполук. Наприклад, у воді дніпровських водосховищ спостерігається до п'яти-шести циклів синтезу і деструкції ОР різного компонентного складу.

Значний вплив на міграцію і розподіл природних ОР між водою і ДВ останнім часом мають органічні сполуки штучного походження, які у величезній кількості надходять з поверхневими і підземними стоками у водні об'єкти. Ці стоки практично не контролюються, а високий вміст в них біогенних речовин сприяє бурхливому розвитку водоростей, порушуючи природний баланс між продукцією і деструкцією ОР. Крім того, процеси деструкції ОР штучного походження призводять до значного підвищення біохімічних витрат кисню і створення додаткового його дефіциту. Це ще один негативний наслідок такого неконтрольованого втручання.

Систематизація даних власних досліджень міграції і розподілу ОР у поверхневих водоймах за аеробних і анаеробних чинників дозволяє виділити деякі закономірності перебігу хімічних і біологічних процесів у цих водоймах у різні пори року.

По-перше, ми вивчали процеси, які відбуваються у поверхневих шарах води як зарегульованих водних об'єктів (водосховищ), так і водойм із уповільненим водообміном (озер). Вміст кисню у них звичайно відповідає аеробним умовам (крім періоду зимового льодоставу). Це зона проникнення достатньої кількості сонячного світла, різкого коливання температур і біологічного продукування ОР.
