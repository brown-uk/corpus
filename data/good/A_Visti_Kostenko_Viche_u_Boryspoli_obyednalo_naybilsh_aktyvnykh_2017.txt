<id>A</id>
<author_surname>Костенко</author_surname>
<author_name>Ірина</author_name>
<title>Віче у Борисполі об’єднало найбільш активних</title>
<publ_in>ВІСТІ. Інформація. Реклама</publ_in>
<url>http://i-visti.com/news/boryspil/2904-vche-u-borispol-obyednalo-nayblsh-aktivnih.html</url>
<publ_part></publ_part>
<publ_place>Бориспіль</publ_place>
<publisher></publisher>
<year>2017</year>
<pages></pages>
<length>454</length>
<alt_orth>0</alt_orth>
<errors></errors>
<comments></comments>
<body>
<b>Проблеми, пов’язані зі спробою перереєструвати аеропорт «Бориспіль» із міста у район, продовжують тримати бориспільців у напрузі. На понеділок, 16 жовтня, було оголошено загальноміське віче. На жаль, серйозність ситуації, яка загрожує добробуту нашого міста, усвідомили не всі.</b>
<b>Ажіотажу не сталося</b>
Друге віче виявилося більш багатолюдним, ніж перше зібрання, що проходило 10 жовтня. Прикро було бачити людей, які поспішають у своїх справах, які повагом прогулюються парком і не бачать необхідності вийти на площу, щоб долучитися до вирішення загальноміських проблем.
Свою справу зробили і виступи псевдопатріотів у соцмережах, які з усіх сил доводили, що питання стоїть у тому, хто зможе «роздерибанити» ласий шматок під назвою «податки аеропорту». От тільки у бюджеті Борисполя наступного року ці податки уже розписані по статтях. Без них місто не просто не зможе розвиватися. Без них не вистачить коштів навіть на обов’язкові виплати: заробітну плату, фінансування шкіл та дитсадків. Не кажучи вже про будівництво нових дитячих закладів. А от у районному бюджеті — навряд чи ці кошти принесуть якусь користь громаді. Щось не чути, щоб Бориспільщина хоча б намагалася розвивати свою інфраструктуру.
Разом із тим активно поширювалася дезінформація, що питання вже вирішене, аеропорт перереєстровано, і ніякі віче нічого вже змінити не можуть. Але найактивніша частина бориспільської громади таки зібралася на площі.
<b>«Бориспіль, не спи! Ми мусимо відстояти зароблені нами податки!»</b>
Саме ці слова були лейтмотивом усіх виступів, які звучали на майдані перед приміщенням райдержадміністрації. Шкода тільки, що слова, адресовані пану Туренку та його послідовникам, були промовлені в нікуди. У вихідний день приміщення стояло порожнім. Та й навіть якщо опоненти з району і переглянуть відео із зібрання Бориспільської громади, найімовірніше, продовжуватимуть гнути свою лінію. Адже у цьому році ласий шматок податків аеропорту ще не встигнуть вилучити до Державного бюджету.
Бориспільський міський голова Анатолій Федорчук та його заступник Людмила Ковальова доступно і наглядно проінформували учасників віче про наслідки, які матиме Бориспіль через підступні дії сусідів з району. Мер Борисполя запевнив містян, що аеропорт поки що є бориспільським підприємством, і сьогодні багато що залежить від активної позиції громади.
Дуже прикро було, що представників аеропорту на віче не було. А якщо й були, то не наважилися назвати себе. Це у той час, як тільки за офіційною інформацією, 57% працівників міжнародного аеропорту проживає у Борисполі. І сьогодні стоїть питання, у скільки змін у школах навчатимуться діти цих працівників, чи будуть для них місця у дитячих садочках? Разом із тим, у бориспільських школах навчається майже півтори сотні дітей із сіл Бориспільського району. У результаті, геть не зрозуміло, кому вигідна така пертурбація з аеропортом.
Хоча, здається, відповідь на це питання очевидна, і вона прозвучала на сесії Бориспільської міської ради 12 жовтня: нашому місту просто заздрять. Бориспіль створює комфортні умови для інвесторів, активно заробляє гроші і активно розбудовує місто. Хто сам не хоче заробляти, вважає за дозволене забрати те, що заробив сусід.
</body>