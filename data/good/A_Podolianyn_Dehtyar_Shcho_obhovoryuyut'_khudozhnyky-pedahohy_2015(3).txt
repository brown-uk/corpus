<id>A</id>
<author_surname>Дегтяр</author_surname>
<author_name>Катерина</author_name>
<title>Що обговорюють художники-педагоги?</title>
<publ_in>Подолянин</publ_in>
<url>http://podolyanin.com.ua/culture/other/9413/</url>
<publ_part></publ_part>
<publ_place>Кам'янець-Подільський</publ_place>
<publisher></publisher>
<year>2015</year>
<pages></pages>
<length>189</length>
<alt_orth>0</alt_orth>
<errors></errors>
<comments>підготовки - готування</comments>
<body><b>Професія художника різних спеціальностей постійно в ТОП-20 популярних професій. У нашому місті наступність художньої освіти забезпечена від початкової до вищої. Тому якість знань з образотворчих дисциплін перебуває в епіцентрі уваги колективу дитячої художньої школи (директор Олена Савчук).</b> 
Аби відстежити напрямки розвитку предмета «Навчальний рисунок» у мистецьких закладах міста, 18 листопада у ДХШ було проведено два заходи. Відкрилася виставка учнів мистецьких шкіл міста та відбувся навчально-методичний семінар «Академічний рисунок - основа образотворчої грамоти в художніх школах». 
Експоновані роботи, а їх понад 80, демонструють різноманітні методики викладання та досягнення учнів у царині академічного рисунка. 
На семінарі викладачі-методисти Олександр Брензей, Тетяна Щербина, Катерина Дегтяр поділилися досвідом і продемонстрували добірки навчальних завдань із рисунка. Доцент кафедри образотворчого і декоративно-прикладного мистецтва та реставрації творів мистецтва К-ПНУ ім. Івана Огієнка Інна Березіна висвітлила значення рисунка в процесі підготовки до навчання у середніх спеціальних і вищих навчальних художніх закладах. Досвідом викладання рисунка поділилися викладачі дитячої школи мистецтв Валентина Лайтер і Галина Ярошевська та викладач НВК №9 Наталія Оцишена. Риску в роботі семінару підвів викладач мистецьких дисциплін К-ПНУ ім. Івана Огієнка Олександр Віштаченко. 
Виставка, що зібрала цікаві та образні твори, працюватиме в художній школі до 18 грудня.
</body>