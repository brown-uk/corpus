<id>A</id>
<author_surname>Лебідь</author_surname>
<author_name>Наталія</author_name>
<title>Київський торг</title>
<publ_in>Україна молода</publ_in>
<url>http://www.umoloda.kiev.ua/number/2443/180/86838/</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>608</length>
<alt_orth>0</alt_orth>
<errors>обоймі - обіймі</errors>
<comments></comments>
<body>
<b>Увага висуванцям — час є до 30 квітня</b>
До відома киян: у місті буде 60 одномандатних виборчих округів. Їх створять до 22 квітня. Висування кандидатів на посаду міського голови й у депутати міськради за партійними списками відбудеться з 21 до 26 квітня. Депутати ж, що балотуються у мажоритарних округах, зможуть висувати свої кандидатури з 25 до 28 квітня; останній термін подання документів для їх реєстрації добігає кінця 30 квітня. Реєстрація завершиться 2 травня.
До 7 травня тервиборчком має затвердити форму і текст виборчого бюлетеня, а не пізніше 22 травня передати їх дільничним виборчим комісіям. Вибори, як відомо, відбудуться 25 травня, і на п’ятий день після їх проведення тервиборчком має встановити результати цих виборів.
Іще примітка: окремих виборчих дільниць та формування дільничих комісій не буде — на виборах столичного мера будуть використані ті дільниці та ті комісії, які створять для виборів президентських. Що стосується проведення виборів у два тури, то цей план вчергове «зарізала» Верховна Рада. Вчора парламентарії проголосували за Закон «Про місцеві вибори», одначе без відповідної поправки.
Натомість втратили актуальність побоювання теперішнього голови КМДА Володимира Бондаренка з приводу зриву виборів через неприйняття відповідного закону. Закон є, тож можна вирушати на дільниці: комусь — як кандидату, комусь — як виборцю.
<b>Хто тут останній на мера?</b>
Список тих, хто пробуватиме сили в боротьбі за крісло «градоначальника», частково відомий. Найбільш гучна «ротація», що сталася останнім часом, полягає в тому, що від мерських амбіцій відмовився Юрій Луценко, а замість нього у бій вступив Віталій Кличко. Свіжих замірів рейтингу Віталія поки що нема, а без урахування його кандидатури соціологи (група «Рейтинг) виводить на перше місце Миколу Катеринчука.
Наміри Катеринчука сумнівів не викликають: він балотуватиметься. Розгорнула активну кампанію і Леся Оробець, яка склала з себе членство у партії «Батьківщина», щоб йти на вибори «у безпартійному статусі». Оробець спиратиметься на співпрацю з «Демократичним альянсом», котрий претендує на місця у Київраді. Як анонсують Оробець та лідер «Демальянсу» Василь Гацько, вперше висування кандидатів у місцеві депутати відбуватиметься не кулуарно, а публічно — шляхом обговорення за участі столичної громади.
Іде на вибори і тезка екс-міністра МВС — активіст Майдану Ігор Луценко. «Друзі, тут така справа. Мене висувають у мери міста. При цьому вже заявила про свій намір балотуватися Леся Оробець, з якою, як це заведено казати, у нас електорат спільний», — зазначив Луценко на своєму «Фейсбуці». «Я запропонував Лесі певну схему, де ми на рівноправних умовах могли б об’єднатися і не розпорошувати виборців. Чекаю на відповідь», — додав він.
Поки Луценко чекає на реакцію Оробець, Володимир Бондаренко вже діє. Голова КМДА вирішив укріпити владу, отримавши мандат довіри з рук киян. Він закликав об’єднатися навколо нього «всіх кандидатів, які мають менший або зовсім не мають досвіду державного управління». На відміну від Оробець, Бондаренко не припиняє членства в «Батьківщині», він також не відмовляється й від посвідчення народного депутата, але зарплатою парламентарія вже пожертвував — принаймні з його власних слів.
Узагалі на цьогорічних виборах спостерігається засилля представників «Батьківщини» (чинних або колишніх) — на столичного мера балотуватиметься також нардеп В’ячеслав Кириленко. (Сама ж «Батьківщина», за даними джерел, робитиме ставку на Бондаренка). Протистоятиме вихідцям з партії Тимошенко поки що єдиний у цій обоймі «свободівець» — Андрій Іллєнко. А лідер Радикальної партії Олег Ляшко пропонує висунути в мери Києва Ігоря Насалика, теперішнього міського голову Калуша. Сам Ляшко, нагадаємо, балотується в президенти.
<b>Несподівано</b>
Стало відомо також, що на місця у Київраді претендуватиме також партія мера Львова «Самопоміч». Про це Андрій Садовий сам сповістив громадськість на сторінках соцмереж. Очільник Львова сподівається зробити «внесок у те, аби українська столиця почала свій рух у напрямі сучасних, динамічних та комфортних європейських столиць...», — говориться в тексті його повідомлення. Проте експерти вважають, що амбіції Садового сягають значно далі — показавши себе на Галичині, він прагне справити враження й у Києві, а відтак замахнутися й на президентське крісло. Але, звичайно, не в цьому році.
</body>