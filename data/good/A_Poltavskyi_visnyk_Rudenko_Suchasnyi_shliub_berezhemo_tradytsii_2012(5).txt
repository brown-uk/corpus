<id>A</id>
<author_surname>Руденко</author_surname>
<author_name>Надія</author_name>
<title>Сучасний шлюб: бережемо традиції</title>
<publ_in>Полтавський вісник</publ_in>
<url></url>
<publ_part>34</publ_part>
<publ_place>Полтава</publ_place>
<publisher></publisher>
<year>2012</year>
<pages>17</pages>
<length>158</length>
<alt_orth>0</alt_orth>
<errors></errors>
<comments></comments>
<body><b>«Стернею пахне теплий коровай, що височить на білім рушникові. Над ним – фати серпанковий розмай, і білі руки, й очі волошкові…».</b>
Уявляєте картину? Таким було весілля сто, двісті років тому. Такими ж словами описує українське свято шлюбу і наша сучасниця – поетеса Лариса Семко. Адже й нині, як і багато років тому, «найпопулярнішою» порою для весіль залишається кінець літа й осінь. І хоча мало хто нині зважає на те, чи зібрано вже хліб у полі, та молодята майже інтуїтивно відчувають – ось вона, золота пора для того, щоб поєднати свої долі. І на весілля, як і колись, печуть короваї, так само перев’язують молодят рушниками… 
Кінець літа й осінь – це час, коли природа ще бавить своїм розмаїттям: уже не так спекотно, але й доволі тепло, а навкруги так щедро доспівають багаті й соковиті плоди. Казали колись: «Весілля зіграємо, як помідори по п’ять копійок будуть!..». Нині саме такий час. 
Осінь настає, а це значить, що і в Полтаві шлюбний сезон у самому розпалі.
</body>
