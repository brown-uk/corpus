<id>A</id>
<author_surname></author_surname>
<author_name></author_name>
<title>Сьогодні у кіровоградських школах - останній дзвоник</title>
<publ_in>Вечірня газета</publ_in>
<url>http://www.vechirka.com.ua/sogodn-u-k-rovogradskix-shkolax-ostann-i-dzvonik</url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>483</length>
<alt_orth>0</alt_orth>
<errors></errors>
<comments></comments>
<body>
А першого червня вже колишні одинадцятикласники отримають документи про середню освіту й відзначать цю подію на випускних вечорах (у деяких школах – другого червня). Також цього дня відбудеться загальноміське свято випускників, на якому заслужені відзнаки отримають медалісти.
Як повідомила на прес-конференції в міській раді начальник міського управління освіти Лариса Костенко, учні четвертих класів уже склали державну підсумкову атестацію, готуються ж до неї дев’ятикласники (28 травня – 11 червня) та одинадцятикласники (27 – 31 травня). Цього навчального року у школах обласного центру навчалося майже 22 тисячі учнів, серед яких – 1641 одинадцятикласник та 2085 дев’ятикласників. Учнів 11-х класів останніми роками меншає, зазначила керівник освітньої галузі міста, та невдовзі їх кількість зростатиме. А першокласників щороку, хоча й не набагато, та все ж постійно більшає.
– З двадцять сьомого травня в Кіровограді розпочнуть діяти пришкільні табори відпочинку, яких буде відкрито сорок один. У школах із центрами естетичного виховання (а таких у нас двадцять одна) з таборовиками займатимуться спеціалісти названих центрів, – повідомила Лариса Костенко. – У навчальних закладах з поглибленим вивченням певних предметів працюватимуть профільні загони з іноземної мови, хореографії, еколого-натуралістичного напрямку тощо.
З чотирнадцятого травня в місті триває місячник дитячої творчості. З початком табірної зміни у пришкільних таборах відпочинку щодня в парку Ковалівському один з центрів естетичного виховання проводитиме звітний концерт та майстер-класи. Ще однією особливістю нинішнього кіровоградського таборового сезону стане те, що школярі відвідуватимуть басейн СДЮШОР «Надія». Уже складено графік цих відвідувань, а діти завершують необхідні медичні огляди.
До речі, за словами Лариси Костенко, планується, що з першого вересня всі третьокласники обласного центру на деяких уроках фізкультури ходитимуть до вищезгаданого басейну, де вчитимуться плавати й удосконалюватимуть це своє вміння.
У пришкільних таборах школярі перебуватимуть з восьмої до 16-17-ї години (де є можливість встановити ліжка для денного сну) та до 14-ї (де такої можливості немає). У кожному таборі з тих, де поспати не вдасться, існуватиме чергова група, в якій діти зможуть перебувати до 17-ї, а їхні батьки не турбуватимуться тим, куди прилаштувати сина чи доньку до кінця свого робочого дня. Дворазове або триразове харчування школярів у звичайних загонах коштуватиме для батьків 11 гривень на день, у профільних – шість гривень, для представників пільгових категорій воно буде безкоштовним (вихованці школи-інтернату й дитбудинку «Барвінок» відпочиватимуть і оздоровлюватимуться у стаціонарних таборах поза межами Кіровограда).
Розповіла Лариса Костенко і про те, що навчального року, який добігає кінця, десятеро учнів стали призерами предметних олімпіад усеукраїнського їх етапу (раніше у нас за один рік таких було щонайбільше восьмеро). У зв’язку з цим міське управління освіти планує клопотати про підвищення матеріального щомісячного заохочення протягом року від 15 до 50 відсотків посадового окладу для тих учителів, які підготували призерів олімпіад.
Наприкінці зустрічі керівник управління та директор НВО № 8 розповіли, що цей навчальний заклад став учасником Національного проекту «Відкритий світ», одним із завдань якого є насиченість середніх закладів освіти новітнім навчальним обладнанням. У названу школу вже завезено три інтерактивні та п’ять магнітно-маркерних дощок, п’ять проекторів, дванадцять ноутбуків, шістдесят планшетів та програмне забезпечення для комп’ютерної техніки в кабінети хімії, біології та фізики.
</body>