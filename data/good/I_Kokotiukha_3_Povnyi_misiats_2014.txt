<id>I</id>
<author_surname>Кокотюха</author_surname>
<author_name>Андрій</author_name>
<title>Повний місяць</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>Нора-друк</publisher>
<year>2014</year>
<pages>129-131</pages>
<length>623</length>
<alt_orth>0</alt_orth>
<errors>жертву усередині - жертву всередині; відкидали тінь - кидали тінь; може Люба - може, Люба</errors>
<comments></comments>
<body>
Початок нинішнього вересня ще не здощив.
Левченко чудово розумів, що за таких розкладів жодних слідів круг залишків муру не виявить. Але як досі, так і тепер міліція взагалі не обстежувала територію там, де знаходили жертв вовка. Цілком логічно та обґрунтовано не вважаючи місце, де лежала роздерта людина, місцем скоєння злочину. Навіть у світлі останніх, дуже дивних подій, Андрій усе ще погоджувався: напад хижака — не кримінальний злочин, радше — трагічний нещасний випадок. Припущення про існування вовкулаки й надалі вперто не вкладалося в голові. Великий звір: ось у що готовий повірити Левченко.
Проте загострена потреба провести огляд повторно, самому, поки доктор Нещерет вовтузиться зі своїми дослідами та аналізами, привела Левченка туди, де загинула Люба.
Було по обіді. Сонце поволі рухалося до заходу, та все ж світило яскраво. Андрій навмисне підгадав момент, аби кругом нікого не було, щоби його дії не привернули зайвої непотрібної уваги.
Пішов один.
Бо як поясниш комусь, крім Савича, чому вирішив пошукати саме людські сліди…
Отож.
Не гаючи дурно часу, Андрій зайшов у браму, під прикриття мурованого прямокутника. Даху не було, промені вже лягали навскісно. І хоч залишки кам'яних стін відкидали тінь, світла все одно мусило вистачити. Знати б, що збираєшся розгледіти.
Ставши спиною до пройми, Левченко, плюнувши на устав, запхав руки в кишені галіфе. Примружився, намагаючись уявити, як усе сталося. Пробував робити так і раніше. Але сьогодні дії нагадували слідчий експеримент.
Хижак напевне забіг сюди. Чигав на жертву усередині. Люба нічого не підозрювала, проходила ж повз багато разів. До того ж її на той момент опанували інші почуття. Вони вели вчорашню партизанку вперед, притлумили відчуття небезпеки. Дівчина взагалі не уявляла, кого <emphasis>треба</emphasis> боятися після війни. Звісно, знала про напади вовка, як і всі в Сатанові. Тільки він у лісі шастає. Вона ж рухається сотні разів торованою стежкою.
Андрій крутнувся на п'ятах, розвернувся лицем до виходу.
Ось Люба минає руїни. Напали стрімко, дівчина не встигла злякатися. Напевне, почала із жахом розуміти, що відбувається, коли хижак затягнув її сюди.
Стоп!
<emphasis>Тягнув.</emphasis>
Хоч би яким великим був вовк, чотириногому завиграшки збити людину з ніг одним стрибком. Та не так просто відтягти здобич у безпечне місце. При цьому дівчина могла хоча б раз крикнути, просто від несподіванки.
Хтозна, може Люба й кричала.
Та Андрій знову відмотав подумки назад. Дещо прикинув і категорично визнав: у той час він ішов цим самим шляхом. Коли на дівчину напали й почали вбивати, між ним та пагорбом, на якому височів старий мур, була десь сотня метрів. З такої відстані розпачливий дзвінкий жіночий крик до нього долетів би.
А він нічого не чув. Зовсім нічого.
Висновок не змусив себе чекати.
Левченко вперто опирався можливості потойбічне втручання у все, що відбулося. Та ситуація виглядала красномовною.
Той, хто підстеріг Любу, не дав їй крикнути. Затулив рота, інакше ніяк. Горло порвав пізніше. Проте скажений звір, роззявивши пащу, не здатен вчепитися в горлянку жертві. Тим більше — двоногій. До того ж — у темряві.
Лапами вовк теж не закривав дівчині рота. Припустити подібне — ще більша вершина абсурду, ніж переконати себе в існуванні людини-вовка.
У такому разі, визнав Левченко, на Любу, як і на попередніх бідолах, напала людина.
Настільки божевільна, що рве тіла велетенськими гострими нігтями. А шию шматує зубами.
Варіантів два.
Перший: танцювати далі від такої версії, шукаючи чоловіка, котрий з'їхав із глузду.
Другий: погодитись, що десь у околицях завівся справжній перевертень. Котрий у повню перекидається з вовка на людину.
Припущення номер один непрямо гратиме на версію Сомова про свідоме залякування місцевого населення не такими вже міфічними повстанцями. Мовляв, усі вони там, націоналісти, якоюсь мірою втратили розум. Версія номер два... Гм, визнання цього варіанту взагалі нікуди не приведе.
Андрій вийшов з-за муру, обережно посунув до стежки, уважно, до мерехтіння в очах, вдивляючись собі під ноги. Жодних слідів волочіння. Що ж, цього варто було чекати. Довкола товклися не лише вони з наспілим Нещеретом. Приїхали з лікарні санітари на возі.
</body>