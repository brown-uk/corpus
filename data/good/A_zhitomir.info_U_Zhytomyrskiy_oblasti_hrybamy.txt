<id>A</id>
<author_surname></author_surname>
<author_name></author_name>
<title>У Житомирській області грибами поки ніхто не отруївся, але лікарі попереджають про небезпеку</title>
<publ_in>Житомир.info</publ_in>
<url>http://www.zhitomir.info/news_150383.html</url>
<publ_part></publ_part>
<publ_place></publ_place>
<publisher></publisher>
<year>2015</year>
<pages></pages>
<length>426</length>
<alt_orth>0</alt_orth>
<errors></errors>
<comments></comments>
<body>
Основні причини отруєнь грибами: вживання отруйних грибів; неправильне приготування умовно їстівних грибів; вживання старих або зіпсованих їстівних грибів; вживання грибів, що мають двійників або змінилися внаслідок мутації (навіть білі гриби і підберезовики мають своїх небезпечних двійників).
Симптоми отруєння: нудота, блювота, біль у животі, посилення потовиділення, зниження артеріального тиску, судоми, мимовільне сечовиділення, проноси, розвиток симптомів серцево-судинної недостатності. Причому симптоми отруєння можуть з'явитися як уже через годину, так і через добу. Біль та нудота повторюються декілька разів через 6-48 годин, а смерть настає через 5-10 днів після отруєння.
Щоб запобігти отруєнню, купуйте гриби тільки у відведених для їх продажу місцях (магазинах, теплицях, спеціалізованих кіосках), особливо уникайте стихійних ринків.
Збирайте і купуйте тільки ті гриби, про які вам відомо, що вони їстівні.
Не збирайте гриби:
- якщо не впевнені, що знаєте їх — якими б апетитними вони не здавалися;
- поблизу транспортних магістралей, на промислових пустирях, колишніх смітниках, в хімічно та радіаційно небезпечних зонах;
- з ушкодженою ніжкою, старих, в’ялих, червивих або ослизлих;
- «шампіньйони» та «печериці», в яких пластинки нижньої поверхні капелюшка гриба білого кольору.
Не куштуйте сирі гриби на смак. Ще раз перевірте вдома гриби, особливо ті, які збирали діти. Усі сумнівні — викидайте. Нижню частину ніжки гриба, що забруднена ґрунтом, викидайте. Гриби підлягають кулінарній обробці тільки в день збору і не пізніше. Інакше в них утворюється трупна отрута. При обробці кип’ятіть гриби 7-10 хвилин у воді, після чого відвар злийте. Лише тоді гриби можна варити чи смажити. Обов'язково вимочуйте або відварюйте умовно їстівні гриби, що використовують для соління — грузді, вовнянки та інші, котрі містять молочний сік, тим самим позбудетесь гірких речовин, які уражають слизову оболонку шлунку. Не пригощайте ні в якому разі грибами дітей, літніх людей та вагітних жінок, адже вони є дуже важкою їжею для шлунку. Гриби (зеленушка, синяк-дубовик та деякі інші) містять отруйні речовини, які у шлунку не розчиняються. У взаємодії з алкоголем отрута розчиняється та викликає бурхливе отруєння. Тож ні в якому разі не можна вживати алкоголь «для дезінфекції» при появі перших ознак отруєння. Значна кількість грибів, які досі вважалися їстівними, містить мікродози отруйних речовин. Якщо вживати їх декілька днів підряд — також може статись отруєння. Суворо дотримуйтеся правил консервування грибів. Неправильно приготовлені консервовані гриби можуть викликати дуже важке захворювання — ботулізм. Гриби, які довго зберігалися, обов’язково прокип'ятіть 10-15 хвилин.
Увага!
Якщо вже трапилася біда і ви відчуваєте себе погано або помітили підозрілі ознаки у своїх близьких, викличте «швидку медичну допомогу». Одночасно, не очікуючи прибуття, негайно промийте шлунок потерпілого: дайте йому випити 5-6 склянок кип'яченої води або блідо-рожевого розчину марганцівки; викликати блювоту допоможе натиснення пальцем на корінь язика; коли промивні води стануть чистими, дайте йому активоване вугілля. 
</body>