За першу половину сьогоднішньої доби в районі проведення АТО відбувся лише 1 неприцільний обстріл з боку російсько-терористичних військ

Про це на брифінгу повідомив спікер Адміністрації президента з питань АТО Андрій Лисенко, передає depo.ua.

Минулої доби (31 серпня) абсолютно спокійно було маже по всьому Луганському напрямку, на Світлодарській дузі, в Донецькому аеропорту тощо. Також окупанти вперше за багато тижнів не застосовували артилерію і танки.

Луганський напрямок

Окупанти здійснили короткий, 3-хвилинний обстріл у Станиці Луганській.

Донецький напрямок

Основні бойові дії вже традиційно тривають в авдіївській промзоні. Бойовики практично зі світанку до заходу сонця вели вогонь по наших військових. При цьому відбувся 1 достатньо потужний мінометний обстріл – протягом години окупанти випустили 26 мінометних мін. Окрім цього, окупанти порушили режим тиші у Майорську та Верхньоторецькому, на інших ділянках фронту було спокійно.

Всього за минулу добу на Донецькому напрямку сталося 14 ворожих обстрілів, зокрема 1 – з важкого озброєння.

Маріупольський напрямок

Після 1 години ночі під Богданівкою відбулося коротке бойове зіткнення між силами АТО і противником. Зі сторони Докучаєвська висунулася ворожа група – 5 бойовиків, і атакувала наших військових. Ворожий напад відбито.

У Старогнатівці відбувся короткий мінометний обстріл з боку НЗФ. Також окупанти кілька разів порушували режим тиші по всьому фронту – у Мар'їнці, під Докучаєвськом, на ділянці фронту Павлопіль-Широкине. Здебільшого бойовики застосовували лише стрілецьку зброю, зокрема й снайперські гвинтівки.

Всього вчора на Маріупольському напрямку сталося 9 ворожих обстрілів, зокрема 1 – з важкого озброєння, та 1 бойове зіткнення.

За минулу добу внаслідок бойових дій 1 український військовослужбовець загинув, 1 – отримав поранення.

Підтверджені втрати противника

6 загиблих та 11 поранених окупантів. Зокрема, так звана «7-а бригада» російсько-окупаційних військ відправила на передову молоде необстріляне поповнення, яке потрапило до лав НЗФ внаслідок примусової мобілізації на окупованих територіях, яка почалася 8 серпня 2016 року.
