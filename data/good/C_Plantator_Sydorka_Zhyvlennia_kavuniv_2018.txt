Органічні добрива

Велику роль в удобренні кавунів відіграють органічні добрива. Під зяблеву оранку вносять 15–30 т/га гною. Зелені добрива (сидерати) слід застосовувати на бідних ґрунтах. Для цього використовують гірчицю, горох, боби, овес, жито, ріпак тощо. Перед настанням осінніх заморозків зелені добрива скошують і заорюють. За своєю дією вони рівноцінні гною. Особливо ефективним їх використання є на легких ґрунтах.

Мінеральні добрива

Баштанні культури позитивно реагують на застосування мінеральних добрив. Доведено, що рослини кавунів найбільше споживають калію, дещо менше — азоту і найменше — фосфору. У середньому 10 т плодів виносять 15,7–17 кг азоту, 5,4–5,5 кг фосфору і 25,3–26 кг калію, з повним внесенням мінеральних добрив — 17,8–23,6 кг азоту, 6,2–6,6 кг фосфору і 37,7–41,8 кг калію. За недостатньої кількості внесених мінеральних добрив знижується врожайність та погіршується якість плодів.

Азот

У житті рослин азот має надзвичайне фізіологічне значення. Азот — обов'язковий компонент усіх білкових речовин, хлорофілу і багатьох інших органічних сполук у складі рослинних клітин. Він сприяє росту листків і пагонів, але підвищені дози можуть спричинити надмірний ріст рослин, затримку плодоутворення, погіршення якості плодів і накопичення в них нітратів та нітритів.

На нейтральних і лужних ґрунтах для синтезу амінокислот і білків рослинами більш ефективно використовується аміачний азот, ніж нітратний, він швидше надходить до коренів рослин. Іони амонію, що надходять у рослини, притягують фосфатні іони, викликаючи інтенсивне використання фосфатів (на відміну від використання для живлення рослин нітратного азоту). За аміачного живлення забезпечується інтенсивний ріст баштанних культур, особливо в початковий період вегетації.

Фосфор

У фізіологічних процесах рослинного організму фосфор відіграє важливу роль. Цей елемент є складовою важливих органічних речовин, бере участь у біосинтезі білків, жирів і вуглеводів. Він прискорює достигання та поліпшує якість плодів баштанних культур, підвищує стійкість кавунів до несприятливих погодних умов. Найвища потреба рослин у фосфорі спостерігається на початку вегетації: він позитивно впливає на розвиток кореневої системи, починаючи з фази паростків. Уміст фосфору на початку плодоутворення та під час росту плодів є визначним. За дефіциту фосфору в цей період рослини погано засвоюють азот, що надалі призводить до послаблення синтезу білків та інших речовин і погіршення смакових та поживних якостей плодів.

Калій

Калій допомагає рослинам краще утримувати воду, підвищує їхню холодостійкість та стійкість до грибних і бактеріальних хвороб. Він посилює синтез високомолекулярних вуглеводів, каталізує роботу деяких ферментів, посилює синтез і накопичення в рослинах багатьох вітамінів, бере участь у перенесенні енергії в клітині й безпосередньо впливає на синтез, обмін амінокислот та утворення високомолекулярних сполук (білків, нуклеїнових кислот і нуклеотидів). При цьому калій може використовуватись у рослині повторно: після припинення процесів, пов'язаних із ростом молодих клітин, він мігрує з клітин, що старіють, до молодих органів рослини. Значно впливає на утворення насіння та цукру в плодах баштанних культур. За дефіциту калію на краях листків утворюється коричнева облямівка, яка згодом відмирає.

Внесення основних добрив

Найбільша потреба рослин кавунів в окремих елементах мінерального живлення спостерігається в такі фази вегетації:
• від появи сходів до появи третього листка — фосфор;
• фаза шатрика — азот, калій;
• початок утворення пагонів — азот, калій, фосфор;
• початок достигання плодів — азот, калій, фосфор.

Фосфорні та калійні добрива помітно прискорюють достигання, їх вносять одночасно з органічними під оранку, азотні — під весняну культивацію. Кавун чутливий до хлору, тому використання KCl небажано, найкращою формою є К2SO4.

Ефективним є внесення в рядки під час сівби по 1 ц/га нітроамофоски (N16P16K16). Особливо чутливі рослини кавунів до багаторазового внесення добрив під час сівби й протягом вегетації, тому слід враховувати фактичний уміст доступних форм елементів живлення в орному шарі. Не варто допускати внесення надлишкових доз азоту, які можуть призвести до небажаних наслідків.

Мікроелементи

Важливим елементом живлення в отриманні високого врожаю кавунів є магній, тому з осені рекомендується також внести магнієве добриво з розрахунку 50 кг/га (0,5 кг/100 м²) активного магнію. У найбільш критичні фази розвитку рослин (на початку цвітіння, на початку утворення зав'язей, під час формування плодів за місяць до збирання) їх позакоренево підживлюють мікроелементами.

Для подолання стресів, викликаних несприятливими погодними умовами або застосуванням гербіцидів, підвищення резистентності оброблених рослин до вірусних інфекцій слід використовувати додаткові добрива: Ізабіон, Бенефіт, Спідфол аміно, Віва. Живлять рослини по листу, норма внесення препаратів становить 2–5 л/га.
