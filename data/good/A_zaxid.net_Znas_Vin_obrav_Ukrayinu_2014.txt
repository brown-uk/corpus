<id>A</id>
<author_surname>Знась</author_surname>
<author_name>Ірина</author_name>
<title>Він обрав Україну</title>
<publ_in>ZAXID.NET</publ_in>
<url>http://zaxid.net/news/showNews.do?vin_obrav_ukrayinu&objectId=1329790</url>
<publ_part></publ_part>
<publ_place></publ_place>
<publisher></publisher>
<year>2014</year>
<pages></pages>
<length>774</length>
<alt_orth>0</alt_orth>
<errors>Мабуть тому - Мабуть, тому; Україну і до Львова зокрема 1992 - Україну, і до Львова зокрема, 1992;  українка і я -  українка, і я</errors>
<comments></comments>
<body>
Найвідоміший у світі мандрівник розповів, чому вже 11 років живе в Україні
Британський мандрівник Фред Фінн, рекордсмен Книги рекордів Гіннеса за кількістю польотів літаками серед пасажирів, приїхав до Львова. Це вже четверта його подорож до міста Лева. Вперше він завітав в Україну і до Львова зокрема 1992 року, разом із знімальною групою каналу Discovery. Відтоді він не просто встиг полюбити Україну, а й одружився з українкою. Тепер чоловік каже, що у нього дві домівки – в рідному Лондоні і в Комсомольську Полтавської області, де живе його сім’я.
Фред Фінн вважається експертом у світі подорожей. За своє життя він провів понад 7 тисяч ночей у готельних номерах, а це майже 19 років. Під час свого візиту до Львова він розповів про те, яке місце в його житті займають подорожі та Україна, і чому вирішив оселитись саме в нашій країні.
<b>Про подорожі</b>
Подорожувати я почав у 18 років. Перша моя подорож була з Лондона до Нью-Йорка. Тоді ще не було прямих рейсів, і я летів 16 годин із трьома пересадками. Тепер цей шлях можна подолати за 3 години, відтоді все дуже змінилось. Хоча я ніколи не подорожував із наплічником, я любитель цивілізованих подорожей, але багато міст я обійшов пішки.
За своє життя я відвідав 150 країн і бачив багато різного. Тричі навіть попадав у надзвичайні ситуації, аварії, було навіть, що літак викрадали. Але я не уявляю своє життя без подорожей, не знаю, чим ще міг би заповнити своє життя.
<b>Про Україну</b>
В Україні я живу 11 років, в мене дружина українка, донька українка і я сам почуваюся українцем. Україна чудесна, але більшість українців цього не усвідомлюють і соромляться своєї країни. А це неправильно. Українцям треба бути більше впевненими у собі і сміливо заявляти про себе.
Іноді в Британії запитують мене: «Як воно жити там, в Росії?». Це мене обурює, я живу не в Росії, а в Україні, а це не одне й те ж. У Росії я б не хотів жити.
Якось напередодні Євро-2012 на конференції у Харкові представник UEFA замість того, щоб обговорювати питання футболу, почав розповідати, як він не любить Східну Європу. Мовляв тут все дуже погано, а жінки виглядають як повії. Цей чоловік був із Голландії, і ніколи раніше сюди не приїздив. Тоді це мене дуже обурило, не можна судити про країну, яку ніколи не бачив. Я іноземець, який живе в Україні і намагається захищати її, коли говорять неправду. За багато років я бачив і здобутки, і поразки, і знаю, як все насправді.
<b>Про сім’ю</b>
Моя сім’я - це для мене найважливіше в житті. Раніше я вже був одружений, і взагалі я великий поціновувач жінок, тому впевнено можу сказати: українки найкращі. Але найбільша зірка мого життя – моя дружина і моя донька. Гадаю я хороший батько, ми довіряємо один одному. В Україні збереглися сімейні цінності, тут усі дуже близькі - батьки, діти, бабусі з дідусями, і це дуже душевно. От наша бабця живе зовсім поруч, і хоча вона маленька і тендітна, вона турбується про нас. Взагалі сім’я моєї дружини мене прийняла як свого.
Української мови я не знаю, вона складна для вивчення. Дружина теж не хоче мене вчити. Мабуть тому, що не хоче, щоб я розумів, що вона і донька говорять про мене за спиною (сміється). Але я знаю три основних слова: «Будьмо!», «Дякую!» та <foreign>«бабушка»</foreign>.
<b>Про війну на Донбасі</b>
Сьогодні багато говорять про те, що нам треба вести перемовини із терористами, домовлятись. Але чому ми повинні домовлятись із чужими людьми, які прийшли до нас і роблять таке на нашій території. Україна за останні 300 років занадто багато пережила, надто часто сторонні люди намагалися переписати її історію, змінити кордони, тому ми не повинні дозволити, щоб хтось втручався в наше життя. Я вірю, що цю війну ми виграємо. Я як усі підтримую українську армію, збираю кошти, щоб їм допомогти.
<b>Про українську гостинність</b>
Українці недооцінюють свою країну і свій сервіс. Зараз у Києві побудували багато нових мережевих готелів, але ніколи не знаєш, що від них очікувати. Я особисто більше люблю маленькі готелі, там сервіс більше персоніфікований. Врешті більшість українських готелів чисті та привітні, і саме оця гостинність та хороша їжа компенсують якісь недоліки.
Єдиний негативний відгук, який я колись залишав про Україну, стосувався готелю «Бориспіль». Але там справді було жахливо – в номері на мене впала шафа, було доволі брудно. Але говорити про це треба, бо «Бориспіль» - найближчий готель до аеропорту, часто люди відкривають для себе Україну саме з цього місця, і це псує їхнє враження про країну.
Цього разу Фред приїхав в Україну з другом Річардом з Чикаго. Каже, що для більшості його друзів Україна стала справжнім відкриттям. Зокрема американець Річард багато що охарактеризував словом «Класно!». Фред додав, що навіть у найскладніші часи українцям потрібно показувати, що ми відкриті для бізнесу і все у нас налагодиться.
</body>