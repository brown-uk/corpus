Обприскування саду-городу хімікатами для знищення шкідників і хвороб – справа нехитра. Ми ж за давнім звичаєм скористаємося допомогою рослин-інсектицидів, які є досить ефективними, але при цьому вони не такі шкідливі для людини і корисних комах. Особливістю природних інсектицидів є те, що після застосування вони швидко втрачають токсичність і практично не накопичуються в рослинах, дозволяючи частіше проводити обробку навіть у період перед збором урожаю.

Існує два основні способи застосування таких рослин: висаджування їх у саду поруч із плодовими деревами, кущами, грядками або в міжряддях, а також використання приготованих з них препаратів для обприскування, поливу, обкурювання або виготовлення отруйних приманок.

Звернімо особливу увагу на приготування відварів та настоїв для поливу та обприскування. Надземні частини рослин зазвичай збирають у фазі бутонізації та цвітіння, коли вони найбільш токсичні, в суху погоду, після того, як зійде роса, до того ж їх сушать у тіні. Якщо для настоїв і відварів використовують підземні частини, то їх збирають восени або ранньою весною, ретельно відмиваючи від землі та просушуючи. При кип'ятінні відвару воду в міру випаровування доливають до початкового рівня. Після настоювання або кип'ятіння рідину проціджують. Відвари зливають гарячими в посуд, щільно закупорюють і тримають у прохолодному місці: вони зберігають свої властивості 1-2 місяці.

Ефективність впливу таких настоїв і відварів на шкідників багато в чому залежить від якості обробки листя і стебел. Щоб рідина добре трималася на поверхні рослин, перед обприскуванням часто радять додати до препарату господарське мило, розведене у невеликій кількості води.

Пам'ятайте!

Нерідко подібні настої та відвари є токсичними для людей і тварин, тому працювати з ними треба обережно, дотримуючись запобіжних заходів. Для приготування відварів краще не використовувати хлоровану воду з водопроводу. Працюйте у халаті та рукавичках. Знімайте робочий одяг і добре мийте руки та обличчя з милом одразу після закінчення роботи!

Відвар пижма

проти яблуневої плодожерки, довгоносика, мух, клопів, бліх та молі

700 г сушених чи 2 кг свіжих рослин залийте 10 л води, настоюйте 2 доби. Прокип'ятіть 30 хв, процідіть, розведіть холодною водою двічі, додайте 50 г господарського мила. Першу обробку проводьте відразу після цвітіння яблук, потім ще 3-4 рази з інтервалом 5-6 днів.

Настій кульбаби

проти попелиць, кліщів, яблуневої мідянки

400 г подрібненого коріння чи 600 г свіжого листя настоюйте 3 год в 10 л теплої води (не вище 40°C). Процідіть і одразу ж використовуйте. Першу обробку проводять при розпусканні бруньок, другу – після цвітіння за наявності шкідників, наступну – через 10-15 днів.

Настій хрону

проти попелиць та кліщів

Пропустіть через м'ясорубку пагони з листям, заповніть сумішшю відро на третину, залийте водою до країв, перемішайте та настоюйте 1 год. Таким же чином готують і настій з коріння, тільки сировини беруть удвічі менше. Одразу можна проводити обприскування рослин.

Відвар полину

проти плодожерок, молі, листоверток, інших жуків та гусені

Піввідра свіжих чи 800 г сухих подрібнених рослин, зібраних у фазі цвітіння, залийте 10 л холодної води, залиште на добу настоюватися. Потім кип'ятіть 30 хв, процідіть і розведіть водою вдвічі. Уражені шкідниками рослини обприскують з інтервалом у 7 днів до повного знищення шкідників. Щоб підсилити дію полинового відвару, корисно доповнити його настоєм пташиного посліду: 1-1,5 кг посліду настоюйте 1-2 доби в невеликій кількості води.

Настій чистотілу

проти попелиць, клопів, блішок, пильщиків, гусені, щитівки, мідянки, капустяної білянки

200 г сухого листя та пагонів подрібніть, настоюйте 2 дні у 10 л води. Перед обприскуванням процідіть, додайте 40 г розведеного мила. Підсушеною травою можна обкурювати плодові дерева і чагарники для знищення різних комах-шкідників. Капусту, редиску, ріпу, редьку та інші культури обсипають дрібним порошком із чистотілу.

Настій кінського щавлю

проти попелиць, трипсів, павутинного кліща, клопів

300 г подрібненого коріння (збирають восени) настоюйте у теплій воді (не вище 70°C) протягом 3 год. Перед використанням процідіть, додайте 40 г господарського мила. Особливо корисний для обприскування капусти і редиски.
