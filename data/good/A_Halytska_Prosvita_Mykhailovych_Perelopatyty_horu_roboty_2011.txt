Хто такий просвітянин? Визначають, що це людина з високим інтелектуальним і духовним рівнем, яка творить добро, навчається чужого доброго, свого не цурається, як заповідав великий Тарас Шевченко, підтримує все національне, дбає насамперед про Україну, а потім – про себе.

На такому вияві загострив увагу багатолітній керівник Коломийського міськрайонного товариства «Просвіта», заслужений працівник освіти Василь Глаголюк. Зібравши голів просвітянських осередків і членів ради на спільне чергове зібрання, яке розпочалося з молитви, він наголосив, що «Просвіта» переживає не найкращі часи, належить у політичному вимірі до центристських організацій, як, скажімо, спілки письменників, художників чи музикантів. Та вона має велику перевагу в тому, що може об'єднувати всі спілки й угруповання культурницького напряму.

Однак, на думку окремих сучасників, треба від дечого звільнитися, спростити процедуру прийому до «Просвіти». Вважають, що ті вимоги, які практикують, тобто писання заяви про вступ, здавання фотографій на документи, навіть сплата членських внесків нагадує партійний стиль облікування своїх членів. Чи не досить було б обмежитися реальним списком осіб з власними підписами, що засвідчує свідомий вибір, особисту відповідальність? Можливо, через цей формалізм чи якісь інші невивчені причини так повільно зростають просвітянські лави.

На погляд заступника голови, лауреата Шевченківської премії Михайла Андрусяка, щоб мати належний авторитет, треба осучаснити технічними засобами, «комп'ютеризувати» роботу, бути доступнішим, зараховувати до «Просвіти» кожну творчу людину. Якщо ти літератор, то вже, логічно, і просвітянин, бо несеш своє слово людям, просвітлюєш їх. Так само вчителі є носіями просвітницького покликання, адже вони навчають дітей, формують в них національну свідомість. Так само мають споріднений обов'язок бібліотекарі, які прищеплюють любов до друкованого слова, вчать звертатися до книги, набувати освіченості.

Отож завдання «Просвіти» – не з простих. Адже після певних соціальних потрясінь, які завели наші старання в пасив, не так вже й легко викликати в громадян бажання бути жвавим учасником просвітянського руху, як це було в кінці вісімдесятих, на початку дев'яностих років, коли «Просвіта» вела за собою маси. У людей була велика віра в краще життя. Однак прийшло розчарування, оточила фінансова скрута, що викликає психологічні впливи. Тому сьогодні знову є потреба в просвітянському згуртуванні, на чому наголосив незмінний голова Всеукраїнського товариства «Просвіта», народний депутат Павло Мовчан.

Чи зможе активізуватися в новочасній кризі ця поважна культурологічна організація? Зможе, якщо подбати про передплату газет «Слово Просвіти» і «Галицька Просвіта», які потребують широкої підтримки читачів. Можна було б і далі традиційно встановлювати меморіальні дошки, барельєфи, пам'ятники, бо справа – потрібна. А на порядку денному – жива робота з активом, пошук фінансового живлення. Це означає: якби були меценати, хто б відмовився від видання колективних збірників та книжок, врешті – виходу місцевого омріяного літературно-мистецького, краєзнавчо-освітнього журналу, а ще – проведень фестивалів, конкурсів, організації спортивних змагань, зокрема, для молоді, щоб залучити її до конкретної просвітянської праці. Про це йшла розмова на окремому засіданні з ватажками первинних молодіжних ланок.

«Просвіта», як зауважив Василь Глаголюк, багата на імена організація, вона покликана виконувати завдання державної ваги – відроджувати духовність, а це означає, що у сфері її впливу – збереження національного духу, підтягування народу до рівня усвідомлення себе українцями в суспільних процесах. Однак потрібні нові форми діяльності, старі вичерпалися, не задовольняють. «Просвіта» чекає активістів безоплатної праці, отих альтруїстів, без кого не обійтись. Ось, приміром, безкорисливий керівник славного хору «Просвіта» Роман Хімей, який давно заслуговує звання заслуженого працівника культури, не проти пропозиції заснувати молодіжний хор, але чи вистачить сил і снаги, щоб набрати й утримати хористів?..

– Коли Коломийська «Просвіта» буде мати свій законний офіс, а не знаходитися в приймах освітян міста? – слушно поцікавився колишній політв'язень, почесний громадянин Коломиї, письменник Дмитро Гриньків.

Головний просвітянин міста і району пояснив, що на спорудження дому «Просвіти», зініційованого колишнім міським головою Ігорем Довганюком, нема коштів. Треба надіятись на зацікавлених спонсорів.

Таким чином, зібрання напередодні 143-річчя заснування 8 грудня «Просвіти» досягло своєї мети – ділового осмислення насущних завдань, виходячи з проблем складного сьогодення, щоб визначити свою актуальну роль. До речі, Коломийське міськрайонне товариство, в якому понад дві тисячі громадян, може пишатися тим, що декілька активістів нагороджені просвітянською медаллю «Будівничий України». Воно – одне з найкращих в Україні, має цінний досвід діяльності. Та його вожак самокритично зауважив, що нема чим особливо хвалитися, треба виконати гору запланованої роботи. Зрозуміло, хто-хто, а він, тривалий час очолюючи цю організацію, добре знає можливості місцевих просвітян.
