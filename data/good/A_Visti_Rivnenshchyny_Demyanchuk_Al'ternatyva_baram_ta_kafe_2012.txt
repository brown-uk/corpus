На Рівненщині лише 13 відсотків дітей та молоді займаються спортом. Одна з причин такої незначної кількості охочих підтримувати здоровий дух в здоровому тілі – відсутність належних спортивних споруд. Отож обласна влада докладає максимум зусиль, щоб виправити цю невтішну ситуацію, й нині приділяє велику увагу будівництву нових спортивних споруд та реконструкції старих.

У селі Яринівка Березнівського району спортивну залу облаштували в колишньому клубі. На це з районного бюджету залучили майже 300 тисяч гривень, за які в приміщенні відреставровано стіни, замінено підлогу, встановлено нове освітлення, пожежну сигналізацію, вентиляцію, теплову завісу. Ще понад 90 тисяч гривень використали на придбання спортивного інвентарю. Як зауважила директор Яринівської ЗОШ I-II ступенів Людмила Хіміна, тепер 110 учням навчального закладу є де і повноцінні уроки фізкультури проводити, і здоров'я своє поліпшувати. Варто наголосити, що шкільна футбольна команда посіла друге місце в обласних змаганнях «Шкіряний м'яч». А щоб діти й надалі показували високі результати та розвивали нові види спорту, голова обласної адміністрації Василь Берташ, який завітав днями до школи, подарував форму та м'ячі для занять баскетболом.

У селі Малинськ цього ж району нещодавно на місці руїн цехів лісопереробного підприємства, що перетворилися у сміттєзвалище, з'явився новий стадіон. Як розповів Малинський сільський голова Анатолій Дімітров, люди самі ініціювали цей проект і брали в його здійсненні безпосередню участь. Спочатку вивезли сміття, завезли новий ґрунт, висіяли газонну траву. І все за кошти громади і меценатів. Жодної копійки бюджетних коштів використано не було. Нині на стадіоні діє поливна система для підтримки росту трави, облаштовані роздягальні та душеві. Завдяки належним умовам, дві футбольні команди, що є в селі, мають змогу повноцінно займатися і показують хороші результати.

А от від молоді села Мульчиці тепер чекатимуть лише перемог та досягнень, які свого часу показував їхній земляк Сергій Бубка. Нині тут створені всі умови для занять спортом. Торік в селі відкрили нову школу на 530 місць, й обласна влада дала обіцянку, що вже за рік діти матимуть і хорошу спортивну залу. І слова свого обласні посадовці дотримали. Днями у Мульчицях відбулося урочисте відкриття експериментального культурно-дозвіллєвого комплексу, де розмістилися спортивний та тренажерний зали, роздягальні та санвузли, актова зала, бібліотека, кімнати гурткової роботи, майстерні. Зокрема у відреставрованому КДК будуть займатися спортом та змістовно проводити дозвілля не лише школярі, але й у вечірній час молодь села. На облаштування нового комплексу витрачено 7 мільйонів 200 тисяч гривень. Частину грошей виділив Кабмін, а інша частина - кошти спецфонду державного бюджету, які Рівненська АЕС виділяє на розвиток об'єктів соціальної сфери у 30-кілометровій зоні довкола станції.

На урочисте відкриття КДК завітали голова облдержадміністрації Василь Берташ, заступник голови облради Олександр Чуприна, представники районної та місцевої влади, керівництво РАЕС. Звучало чимало вдячних слів проектувальникам, будівельникам, які зуміли із занедбаного колишнього будинку культури зробити таку красиву та величну споруду. Варто зазначити, що опалюватися приміщення буде від шкільної котельні, яка працює на альтернативному паливі – щепі. За словами директора Мульчицької ЗОШ I-III ступенів Олександра Ярути, опалення одного квадратного метра площі в день обходиться навчальному закладу лише у дев'ять копійок. Отож торік за весь опалювальний сезон було витрачено лише 50 тисяч гривень. Якщо порівняти з попередніми роками, то це в рази менше.
