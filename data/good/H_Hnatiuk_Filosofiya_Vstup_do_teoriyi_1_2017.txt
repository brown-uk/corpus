1. Поняття, предмет і складові соціальної філософії

Термін «соціальна філософія» латинського і грецького походження. Він складений з латинського слова «соціаліс» – суспільний і грецького виразу «філософія» та перекладається як «філософія суспільства». Цей термін запропонував Клод Анрі Сен-Сімон.

Соціальна філософія – це вчення про суспільство, його основи, сенс існування, зв'язки з людиною і природою, загальні закономірності та перспективи розвитку. Вона є комплексною філософською дисципліною. Складовими соціальної філософії вважаються:
Праксеологія – вчення про діяльність;
Філософія культури – вчення про засади культури;
Філософія історії – вчення про розвиток суспільства;
Філософія права – вчення про основи права;
Філософія політики – вчення про спілкування;
Філософія економіки – вчення про господарство;
Філософія техніки – вчення про ефективність;
Філософія освіти – вчення про освіту як систему і процес.

Основними поняттями соціальної філософії є «суспільне» і «соціальне». Суспільне – це реальність відносин, які створені людьми у суспільстві. Ця реальність виникає природно, об'єктивно, незалежно від волі та свідомості людей. Люди з необхідністю творять суспільне буття, вступаючи у низку економічних, політичних, культурних та інших відносин. У такий спосіб вони прагнуть задовольнити свої основні інстинкти, інтереси і потреби.

Соціальне – це реальність відносин, які творяться особистостями, групами людей, соціальними інститутами. Поняття «соціальне» у соціальній філософії вживається як у широкому, так і вузькому значенні. У широкому розумінні поняття «соціальне» використовується у значенні «суспільне», як його синонім, збігається з ним за своїм змістом. У цьому випадку соціальне як суспільне позначає усе те, що відбувається в суспільстві, на відміну від того, що відбувається в природі. Іншими словами, воно позначає те, що є якісно іншим стосовно природного, біологічного. Це поняття також розуміється як протилежне індивідуальному. У вузькому розумінні поняття «соціальне» позначає існування суспільних явищ, які складають зміст соціальної сфери життя суспільства.

Суспільство функціонує і розвивається за певними законами. Закони суспільства суттєво відрізняються від законів природи. Якщо виходити з того, що закони виражають реальні і необхідні відношення між явищами, то в природі вони діють як стихійна сила, несвідомо, як результат об'єктивної взаємодії матеріальних тіл. У суспільному житті, на перший погляд, усе унікальне і неповторне. Здається, що закони йому не притаманні. Таке уявлення існує завдяки тому, що суспільство є більш складною реальністю у порівнянні з природою. Через це виявити закони-тенденції суспільного розвитку, які базуються на певній повторюваності соціальних явищ, важче. Вони реалізуються не поза людьми, а завдяки свідомій діяльності людей. Самі люди, їхні особливості є закономірностями суспільного розвитку.

2. Суспільство, людина і природа

Суспільство – поняття багатозначне. Його можна розглядати як у широкому, так і вузькому розумінні. Суспільство у широкому розумінні – це відокремлена від природи частина матеріального світу, що являє собою історично розвинену форму життєдіяльності людей. У вузькому розумінні суспільство – це сукупність людей, об'єднаних дією соціальної детермінації.

Суспільство творять люди, а люди існують в суспільстві. Тому суспільство не може існувати без людей, а люди не можуть бути людьми без суспільства. Зв'язок між суспільством і людиною розкривають такі позиції як «соціальний універсалізм» і «соціальний атомізм».

За позицією соціального універсалізму, суспільство є ціле, яке не зводиться до частин, людей, з яких воно складається. Суспільство незалежне від людей і первинне щодо них, а люди залежні від суспільства, вони народжуються і розвиваються в ньому.

Відповідно до позиції соціального атомізму, окремі люди є реальною основою суспільства, взаємодії між ними творять суспільство, а саме суспільство є лише загальною назвою цих взаємодій, уявною спільнотою.

Суспільство існує та розвивається в межах природи та на основі соціальних процесів. Природа – це усі досоціальні щаблі розвитку матерії, а суспільство – її найвищий щабель. Суспільство – це найвищий щабель розвитку живих систем, головним елементом яких є люди, форми їхньої спільної діяльності, праця, продукти праці, різні форми власності, політика і держава, сукупність різних інститутів, сфера духу. Саме тому суспільство і природа перебувають в органічному зв'язку та єдності.
