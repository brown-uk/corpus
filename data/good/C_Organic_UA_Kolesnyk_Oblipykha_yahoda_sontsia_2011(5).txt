<id>C</id>
<author_surname>Колесник</author_surname>
<author_name>Інна</author_name>
<title>Обліпиха – ягода сонця</title>
<publ_in>Organic UA</publ_in>
<url>http://organic.ua/uk/2011/14/825-oblipyha-jagoda-soncja</url>
<publ_part>01-02(14)</publ_part>
<publ_place>Київ</publ_place>
<publisher></publisher>
<year>2011</year>
<pages></pages>
<length>506</length>
<alt_orth>0</alt_orth>
<errors>зустрінеш - знайдеш</errors>
<comments></comments>
<body>Саме обліпиху одностайно визнано одним із кращих природних джерел біологічно активних речовин. Її іноді ще називають північним ананасом. Плоди обліпихи ароматні, на смак дійсно подібні до плодів ананаса, гіркуваті, а після перших приморозків втрачають гіркоту і набувають приємного кислуватого смаку.
Про корисні властивості обліпихи знали ще древні греки. Походження цієї назви пов’язують з цікавою легендою. Війська давньогрецького полководця Олександра Македонського у своїх безкінечних походах дуже цінували коней, але вони часто хворіли, втрачаючи силу. Одного разу Олександр помітив: якщо напоїти тварин відваром з гілок, листя та плодів обліпихи, коні дуже швидко відновлюють сили, а всі їхні рани швидко загоюються, а шерсть знову блищить. Тому саме латинська назва обліпихи походить від двох слів: <foreign><i>hippos</i></foreign> – кінь та <foreign><i>phase</i></foreign> – блиск.
Дуже корисну ягідну та лікарську рослинку цінували і слов’яни. Сиропи, узвари, варення, настої були відомі всім, а місцеві знахарі завжди віддавали їй почесне місце.
Відомо, що плоди обліпихи мають особливий унікальний набір біологічно активних речовин, насамперед вітамінів, до того ж у концентраціях, які не зустрінеш у жодній іншій рослині: 100 г ягід з надлишком покривають денну потребу людини в усіх вітамінах.
Порівняймо. Лідером за вмістом вітаміну <foreign>С</foreign> вважається чорна смородина – 290 мг на 100 г ягід. Це приблизно п’ятиденна норма для дорослої людини. Обліпиха містить до 300 мг вітаміну <foreign>С</foreign>. Саме цей вітамін зміцнює імунітет і стабілізує психічне здоров’я, зберігає життєві сили, запобігає підвищеній втомлюваності, депресії, безсонню, ранньому утворенню зморшок, погіршенню зору. Але якщо, крім вітаміну <foreign>С</foreign>, у смородині мало інших вітамінів, то обліпиха має у своєму складі ще й вітаміни <foreign>А, В1, В2, В4, В6, В8, B9, K, P, PP, E</foreign>. До того ж її плоди містять 8% жирної олії, яка складається з гліцеридів олеїнової, стеаринової та пальмітинової кислот, а також цукрів, фітонцидів, мікроелементів.
Крім вітаміну <foreign>С</foreign>, у 100 г плодів обліпихи є 60 мг вітаміну <foreign>А</foreign> та 140 мг вітаміну <foreign>Е</foreign>. Особливу увагу варто звернути саме на вітамін <foreign>Е</foreign>, за вмістом якого обліпиха є абсолютним чемпіоном. Вітамін <foreign>Е</foreign> відіграє основну роль при статевому дозріванні, тоді як нестача цього вітаміну розвиває безпліддя, знижує потенцію та лібідо, викликає загрозу переривання вагітності. Вітамін <foreign>Е</foreign> також захищає від згубного впливу довкілля, зокрема тютюнового диму, вихлопних газів, що є дуже актуальним для мешканців мегаполісів.
Третім потужним захисником організму є вітамін <foreign>А</foreign>. Він знешкоджує віруси та бактерії, підтримує молодість клітин, поліпшує гостроту зору, а шкіру робить гладенькою та еластичною. Останніми десятиріччями виявлено, що вітамін <foreign>А</foreign> – потужний ворог ракових клітин.
Активною фракцією обліпихи є також стерини, які запобігають всмоктуванню холестерину, тобто розвитку атеросклерозу та всіх його неприємних ускладнень. Складова обліпихи – рідкісний у рослинах алкалоїд серотонін, який регулює температуру тіла, кров’яний тиск, а також має протипухлинні властивості.
Сприятливо діють на організм наявні в ягодах кислоти. Зокрема, бурштинова – знешкоджує шкідливу дію стресу, антибіотиків; олеанолова – помірно знижує кров’яний тиск, розширює судини серця та мозку, поліпшує кровообіг (важливо для запобігання інфаркту та інсульту).
Для лікування кашлю Вам допоможе сік обліпихи з медом. Для профілактики захворювань верхніх дихальних шляхів рекомендуються інгаляції з обліпиховою олією. При гострому і хронічному ларингіті чи фарингіті потрібно змащувати слизову оболонку горла ватним тампоном, змоченим обліпиховою олією, чи щоденно робити інгаляції з олією протягом 15 хвилин.
</body>