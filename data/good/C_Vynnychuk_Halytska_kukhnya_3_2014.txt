ТІСТО

Розколочуємо у міксері чи в мисці яйця, молоко, борошно і сіль. Якщо налисники мають бути солодкі, то додаємо ще велику ложку цукру або рідкого меду. Тісто на налисники краще розводити молоком наполовину з водою, а готове тісто слід залишити на 30 хвилин, щоб «відпочило».

Наші бабусі смажили налисники на пательні, натертій шкуринкою сала, але зручніше відразу влити до тіста ложку олії. Тісто має бути таке загусте, як сметана, а пропорції складників можна змінювати: наприклад, не 3, а 2 яйця, але тоді трохи більше борошна. Для налисників не конче брати свіже молоко, підійде і трішки прикисле, але не кисляк, а також протермінований кефір або сметана, які слід розвести водою.

Пательню добре розігріваємо, крапаємо на неї олію (досить і кількох крапель), набираємо ложкою чи краще кохлею тісто і виливаємо на пательню так, аби воно повністю вкрило її поверхню. Для смаження наступних налисників олію на пательню вже не даємо.

Налисники треба смажити на великому вогні, не відходячи від плити. З одного боку смажимо на золотистий колір, а з другого тільки ледь-ледь припікаємо і викладаємо на дошку.

Далі перевертаємо купку налисників і намащуємо їх начинкою з того боку, який був більше припечений, та скручуємо рурочкою чи складаємо конвертиком. Після цього наливаємо на пательню ложку олії, додаємо ложку масла, розтоплюємо і смажимо налисники на середньому вогні з обох боків.

НАЧИНКА

Масло розтираємо, поступово додаючи жовтки та перемелений на м'ясорубці сир, цукор або сіль (залежно від того, яку хочемо отримати начинку, – солодку чи солону). Білок збиваємо на густу піну і легко вимішуємо з цією масою. До солодкої начинки додаємо родзинки та ванільний цукор.
