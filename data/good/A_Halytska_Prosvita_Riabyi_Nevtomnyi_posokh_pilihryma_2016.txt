Анатолій Осадчий – знана людина в освіті Коломийщини. Він не просто учитель німецької мови, а ще й блискучий перекладач, активний просвітянин, лауреат премії імені Леся Гринюка. Його доробок вміщується в кілька збірок, зокрема, «Ще цвітуть чебреці», «Від Пруту до Рейну», «Посох пілігрима», низки поетичних добірок і пісень в альманасі «Джерельні дзвони».

Вагомою є його збірка перекладів «Від Пруту до Рейну». Тут подані переклади німецькою Шевченківського лауреата, незабутнього колишнього політв'язня Тараса Мельничука, Шевченківського лауреата Василя Герасим'юка, Василя Клічака, Василя Кухти, Мирослава Лазарука та Василя Рябого; з німецької – Генріха Гейне, Фрідріха Шиллера, Йоганна Вольфґанґа Ґете; з австрійської – Інґеборґи Бахман, Георга Тракля, Петера Розеґґера.

Це спроба поєднати дві філософсько-світоглядні сентенції – простір і час. Поєднати їх за допомогою унікального інструмента, даного нам самим Творцем, за допомогою Логосу – Слова.

Рейн і Прут – це символи двох народів, німецького й українського. Географічно, а отже, й просторово, ці дві вічні ріки, як і народи, що населяють їхні береги, далеко віддалені одна від одної. Але автор намагається поєднати їх за допомогою поетичного слова, будуючи міжкультурний міст між носіями, здавалося б, абсолютно протилежних мов – німецької та української. А для цього потрібні не лише глибокі знання іноземної мови, а й тонке розуміння історії, звичаїв і мовних традицій того чи іншого народу, ну і, зрештою, самому бути поетом.

Що стосується часового виміру, то й він сягає вглиб більш як на два століття. Осадчий запрошує читача до багатющої скарбниці німецької та австрійської поезії, а потім поступово веде його у не таке вже віддалене від нас XX століття – і аж до сьогодення.

Книжка двомовна. На мою думку, в цьому полягає ще одна її цінність, адже вона доступна як для українського, так для німецького читача. Особливо вартісним є те, що автор знайомить німецькомовного читача з нашими сучасними поетами-земляками, відомими майстрами красного слова.

Читацької уваги заслуговує збірка «Посох пілігрима», в якій уродженець Вінниччини оспівує місто над Прутом, присвячує вірші дорогим людям, але водночас відчуває гіркоту, не приховує своїх болючих роздумів про людину і світ.
