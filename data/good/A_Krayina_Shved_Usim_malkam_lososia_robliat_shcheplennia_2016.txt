Вігаланда-парк – музей просто неба скульптора Густава Вігаланда. На території понад 75 гектарів зібрано дві сотні скульптур із граніту, бронзи й кованого заліза. Парк майстер створював протягом 40 років. Масштабні скульптури в русі і діях зображають різні емоції – від гніву до щастя. Називаються «Розлука», «Любов», «Боротьба», «Материнство». Одна із фігур – бронзовий голий чоловік підкидає ногою немовля.

У неділю в більшість музеїв і галерей вхід – вільний, треба лише вистояти в черзі. У Національній галереї зберігається найперший із чотирьох варіант картини «Крик» норвезького художника Едварда Мунка. Музей «Кон-Тікі» присвячений подорожам науковця і мандрівника Тура Хеєрдала.

Медичні послуги – безкоштовні, податки на них вираховують із зарплатні. Пацієнт має право вибирати і змінювати лікаря двічі на рік, якщо попередній не влаштовує. Що більше пацієнтів обслуговує медик, то вища у нього зарплатня. Може зателефонувати й нагадати прийняти ліки чи поцікавитися самопочуттям.

Щороку на лососевих фермах вирощують понад 300 тисяч рибин. Мальку вводять у черевце спеціальну вакцину від хвороб, яка не шкодить людям.

Країна входить до трійки найбільших постачальників нафти – з Росією й Саудівською Аравією. Робітники на платформах у морі отримують 200–400 доларів на день. Але робота небезпечна і складна: сніг, вітер, шторм, фізичні навантаження підривають здоров'я. Щосезону нафтовидобувні компанії запрошують близько 16 тисяч іноземців. Оплачують проїзд, житло, харчування, навчання та страховку.

Норвежці – світові рекордсмени зі споживання кави, молока й риби. Багато вживають фаст-фуду – піца, картопля-фрі, хот-доги, гамбургери. Національні страви з лососини і м'яса кита готують лише на свята.

Природні пам'ятки Норвегії

1. Верденс Енде – з норвезької «кінець світу». Це крайня точка на східному кордоні країни. На скелі над Північним морем стоїть кам'яна хатина з відром на довгій палиці. Це маяк. Колись за його допомогою сигналізували кораблям – складали у відро вугілля, підпалювали й піднімали вгору.

2. Шпіцберген – полярний архіпелаг та однойменне поселення в Північному Льодовитому океані. Поряд із селищем гуляють білі ведмеді, олені, песці. Тут мало бактерій і паразитів. Тому покійників не ховають – їхні тіла не розкладаються.

3. Прекестулен – стрімка скеля на 600 м здіймається над водою. Її називають «кафедрою проповідника» – через пласку вершину. З неї відкривається вид на Люсе-фіорд. Туристи звішують ноги над прірвою і фотографуються. Небезпечні місця огороджені. Щоб дістатися на скелю, треба пройти близько 8 км гірською стежкою.

4. Фіорд Соґне – другий за довжиною у світі й найдовший у Норвегії фіорд. Це вузька, звивиста морська затока зі скелястими берегами. Простягається на 204 км углиб материка.

5. Льодовик Бриксдаль розташований у Національному парку Йостедалсбреен. Він є рукавом найбільшого в континентальній Європі льодовика Йостедаль. Бриксдаль – найдоступніший для огляду. Дорога до нього через парк нескладна, вхід – безкоштовний.
