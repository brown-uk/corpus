<id>A</id>
<author_surname>Пилипчинець</author_surname>
<author_name>Василь</author_name>
<title>У верховинському краю побували художники</title>
<publ_in>Новини Закарпаття</publ_in>
<url>http://novzak.uz.ua/news/u-verhovinskomu-krayi-pobuvali-hudozhniki</url>
<publ_part></publ_part>
<publ_place>Ужгород</publ_place>
<publisher></publisher>
<year>2014</year>
<pages></pages>
<length>247</length>
<alt_orth>0</alt_orth>
<errors></errors>
<comments></comments>
<body><b>У мальовничому селі Матачів на Міжгірщині відбувся двотижневий всеукраїнський пленер в рамках проекту “Любов з Карпат за мир в Україні”. Головним його організатором став місцевий популярний екокурорт “Ізкі” за особистої підтримки директора туристичного закладу Андрія Бойка, а в ролі партнера виступила компанія художніх матеріалів “Роса”.</b>
В пленері взяли участь понад два десятки митців, які приїхали з Києва, Львова, Одеси, Сум, Рівного, Донецька, Дніпропетровська та інших міст України. Гості з мольбертами, більшість яких вперше побувала у верховинському краї, були вражені тутешньою неповторною красою краю за осінньої пори, а ще мали змогу близько ознайомитися з самобутнім побутом горян. Особливо їм припали до душі фольклорні перлини глибинки, котрі, як щиро зізналася від імені всіх колег член Національної спілки художників України Тетяна Мялковська з Луцька (вона і куратор проекту), з насолодою душевно пропускали через фільтри своєї творчості і виливали соковитою гамою кольорів на полотна. Приїжджі майстри пензля були захоплені гостинністю міжгірців, які їх пригощали сиром, бринзою та іншими традиційними стравами верховинської кухні.
Під час пленеру, що мав статус благодійної акції, пройшла виставка-аукціон картин на підтримку українського війська, зокрема поранених бійців у ході АТО, під час якої отримано виторг у сумі 12500 грн. Всі без винятку живописці солідарні в думці, що й мирні пейзажі стануть умовою припинення війни, бо краса врятує світ від небезпеки.
Тетяна Мялковська сповістила, що після завершення пленеру у Львові на глядачів очікує цікава постпленерна виставка, а також буде виготовлено каталог робіт, котрий, безумовно, для кожного учасника стане доброю згадкою про особливо кипуче робоче перебування на чарівній закарпатській землі.</body>