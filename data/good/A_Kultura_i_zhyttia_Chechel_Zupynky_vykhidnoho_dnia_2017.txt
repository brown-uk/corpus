Скажіть, хто не любить мандри? Особливо приємно й корисно пізнати історію, культуру й людей рідного краю.

Мені пощастило одного вихідного дня разом з однокурсником, відомим тележурналістом Миколою Канішевським (власне, він був організатором та ініціатором поїздки) і Черкаським земляцтвом «Шевченків край» – відвідати Тальнівщину, що на Черкащині.

День був насиченим. Було на що подивитися й чому подивуватися.

Пам'ятник собакам

Обіч дороги, на околиці села, стоїть цей унікальний пам'ятник 150 прикордонним псам, які «порвали» полк фашистів у рукопашному бою. Ця єдина за всю історію світових воєн і конфліктів битва людей і собак – сталася в самому центрі України багато років тому. А все було так...

Біля села Легедзине батальйон, прикриваючи відхід штабних частин командування Уманського армійського угрупування, 30 липня прийняв свій останній бій.

Сили були надто нерівними: проти півтисячі прикордонників – полк фашистів. І в критичний момент, коли німці пішли в чергову атаку, майор Лопатин дав наказ послати в рукопашний бій із фашистами прикордонників і службових собак. Це був останній резерв.

Видовище було страшне: 150 прикордонних псів, у тому числі й з Львівської прикордонної школи службового собаківництва, навчених, напівголодних вівчарок, – проти німців, що поливають їх автоматним вогнем. Вівчарки впивалися фашистам у горлянки навіть у передсмертних конвульсіях. Ворог, покусаний і порубаний багнетами, відступив, але на підмогу підійшли танки. Німецькі піхотинці з рваними ранами, з криками жаху застрибували на броню танків і розстрілювали бідних псів.

У цьому бою загинули всі 500 прикордонників, жоден із них не здався в полон. А вцілілі собаки, за словами очевидців – жителів села Легедзине, до кінця залишилися відданими своїм провідникам. Кожна з уцілілих у тій м'ясорубці вляглася біля свого господаря і нікого не підпускала до нього. Німецькі звірі пристрілювали кожну вівчарку, а ті, яких не вбили німці, відмовлялися від їжі і померли з голоду...

У 1955-ому році жителі с. Легедзине змогли зібрати рештки майже всіх 500 прикордонників і перенести їх до сільської школи, біля якої і розміщується братська могила. А на околиці села, там, де проходив єдиний у світі рукопашний бій людей і собак з фашистами, 9 травня 2003 року на добровільні пожертвування був встановлений єдиний у світі пам'ятник людині з рушницею і її вірному товаришу – собаці. Такого пам'ятника більше немає ніде.

Багато цікавих фактів про події минулих літ розповів нам Олексій Неділько, очільник громадської організації ветеранів Афганістану Тальнівщини.

Заповідник «Трипільська культура»

В усіх поїздках приємно вражають люди й небайдужість.

«Бути щасливим – пізнати себе чи свою природу, взятися за своє споріднене діло і бути з ним у злагоді з загальною потребою», – так писав великий мудрець Григорій Сковорода. Таке собі виходить триєдине завдання для особистості, що прагне істинного – не примарного – щастя. Небагатьом людям вдається «приміряти» це завдання на своє життя. А от Владислав Чабанюк, директор Державного історико-культурного заповідника «Трипільська культура», здається, один із них.

Трипільська культура, що була розповсюджена на території України в IV–III тис. до н. е, овіяна загадками. Вчені досі точно не можуть сказати, звідки вона взялася і куди поділася. Дуже багато таємниць трипільці взяли з собою в небуття. І тепер археологи намагаються з'ясувати цей феномен.
