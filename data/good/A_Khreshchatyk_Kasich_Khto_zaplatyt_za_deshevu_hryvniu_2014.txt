<id>A</id>
<author_surname>Касіч</author_surname>
<author_name>Ганна</author_name>
<title>Хто заплатить за дешеву гривню</title>
<publ_in>Хрещатик</publ_in>
<url>http://www.kreschatic.kiev.ua/ua/4420/art/1392234405.html</url>
<publ_part>20</publ_part>
<publ_place>Київ</publ_place>
<publisher></publisher>
<year>2014</year>
<pages></pages>
<length>566</length>
<alt_orth>0</alt_orth>
<errors>в свою чергу - своєю чергою; вище 9 грн - вище за 9 грн</errors>
<comments></comments>
<body>
<b>Девальвація національної валюти дає можливість спекулянтам грати на нервах споживачів та бізнесу</b>
<b>Курс гривні знову став найпопулярнішою темою для розмов, особливо у Києві, де долар США періодично зникає з «обмінників». Тим часом, одні експерти лякають зростанням цін, інші заспокоюють — мовляв, стрибки курсів є лише спекуляціями і ситуація перебуває під контролем НБУ. “Хрещатик” розбирався в нововведеннях регулятора, кому справді варто боятися «низької» гривні та чи варто так перейматися міцністю вітчизняної грошової одиниці.</b>
<b>Долар місця собі не знаходить</b>
Гривня з честю витримала бурхливі революційні події, але після побоїща 19 січня на вулиці Грушевського таки заслабла. Основні бої за курс відбувалися на безготівковому валютному ринку. З понеділка, 20 січня, долар США на міжбанківському валютному ринку активно почав наступати гривні на п’яти, але до 23 січня зростав по 1—3 копійки на добу, що не так вже й стрімко. У четвер, 23 січня, гривня різко скотилася донизу. А 24 січня долар стрибнув з 8,4350—8,4500 грн відразу до 8,5100—8,5500 грн за одиницю. Відтоді гривня до долара втрачала щодень не менш як 5 копійок, і, хоча були й просідання котирувань (на тлі інтервенцій регулятора), у середу, 5 лютого, долар сягнув максимуму у 8,9500—9,0500 грн за одиницю. У п’ятницю, 7 лютого, НБУ вперше за тривалий період переглянув офіційний курс долара США до гривні з 7,9930 грн до 8,7080 грн за одиницю. Ця позначка стала абсолютним історичним мінімумом офіційного курсу національної валюти. Відтоді офіційний курс долара змінюється щодня. НБУ офіційно оголосив про перехід до гнучкого курсу гривні. Директор Генерального департаменту грошово-кредитної політики НБУ Олена Щербакова зазначила, що офіційний курс гривні має змінюватися щодня і визначатиметься середньозваженим курсом на ринку. Так, на понеділок, 10 лютого, він складав 8,5282 грн, на вівторок, 11 лютого, 8,5532 грн за одиницю, на середу, 12 лютого — 8,5507 грн.
Одночасно регулятор запровадив адміністративні заходи, спрямовані на обмеження попиту на іноземну валюту. У четвер, 6 лютого, Нацбанк ухвалив постанову про заходи щодо діяльності банків та проведення валютних операцій, якою, окрім інших правил, запроваджується тимчасове обмеження на купівлю іноземної валюти на міжбанку за деякими операціями. Зокрема це майже тижневий розрив між продажем гривні та купівлею іноземної валюти на міжбанку за дорученням фізичних осіб — підприємців чи юросіб. Постанова НБУ зобов’язує перераховувати кошти на спецрахунок, купівля з якого валюти можлива лише на шостий операційний день. Представники деяких комерційних банків та підприємницьких структур висловили обережне побажання щодо роз’яснень від НБУ, як бути, приміром, компаніям, які мають гасити борги у валюті.
На міжбанку пристрасті начебто вщухли, долар з 7 по 10 лютого відкотився з 8,54 грн до 8,50 грн. Але у вівторок, 11 лютого, знову почав набирати вагу й сягнув 8,63 грн, а у середу, 12 лютого, досяг 8,78 грн за одиницю. Гнучкий курс гривні та заходи НБУ на валютному ринку дійсно не страхують від коливань цін, але пом’якшують їх. «Імовірно, адміністративні рішення НБУ призведуть до помірного зниження попиту на валюту на міжбанківському ринку, що, в свою чергу, убезпечить міжбанк від різких коливань. Однак у межах поточної політичної нестабільності ризик того, що різкі коливання цін можуть бути, зберігається», — зазначає експерт Інформаційно-аналітичного центру <foreign>FOREX CLUB</foreign> в Україні Марія Сальнікова.
Готівковий ринок у столиці «розігрівався» повільніше, але ігнорувати міжбанківські стрибки долара не міг. У середу, 5 лютого, готівковий долар у Києві сягнув поточного максимуму в 9,04 грн, після цього лише добу протримався вище 9 грн за одиницю, а нині торгується в межах 8,70—8,84 грн. Пересічні кияни, які мають бодай якісь заощадження, у роздумах: бігти купувати долари чи, може, продавати їх, бо дорожчими вони довго ще не будуть?
</body>