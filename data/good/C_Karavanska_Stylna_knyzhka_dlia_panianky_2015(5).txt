<id>C</id>
<author_surname>Караванська</author_surname>
<author_name>Оксана</author_name>
<title>Стильна книжка для панянки</title>
<publ_in></publ_in>
<url></url> 
<publ_part></publ_part>
<publ_place>Львів</publ_place>
<publisher>Видавництво Старого Лева</publisher>
<year>2015</year> 
<pages>5-21</pages> 
<length>1189</length>
<alt_orth>0</alt_orth>
<errors>виділятися - вирізнятися</errors>
<comments></comments>
<body>
Коли я була у твоєму віці, мені ніхто не порадив, що через одяг можна виявити себе. Тому я почала малювати дівчат і вигадувати для них різне вбрання: дивилася, пасує їм чи ні. І так полюбила цю справу, що стала дизайнеркою!
Правильно підібраний одяг здатен на дива. Пригадуєш, коли Попелюшка прибула на бал у фантастичній сукні, — принц одразу звернув на неї увагу, запросив до танцю... І тільки під час розмови з дівчиною відкрив для себе її щиру вдачу і добре серце.
Вчитися правильно добирати вбрання треба змалку. І ця книжка стане тобі помічницею: відкриє деякі секрети моди та стилю, навчить не розгубитися в морі тенденцій і дизайнерських пропозицій і, сподіваюся, допоможе тобі сформувати власний імідж.
Але пам’ятай: одяг — лиш одна зі складових твого образу, на який впливають насамперед інтелект, освіченість та естетичне виховання. І що більше часу та зусиль віддаси кожній із цих трьох позицій, на яких тримається твоя особистість, то яскравішою і успішнішою ти будеш серед інших!
Тож запрошую тебе у світ стильності та модності!
<b>ЩО ТАКЕ МОДА</b>
Якщо спитаєш у мене: «Що таке мода?», відповім своєю коронною дизайнерською фразою: «Мода — це коктейль еклектичних вітрів, змішаних у шейкері часу».
Але цей вислів — для дорослих. Тобі ж скажу так: мода — це те, що пережило не одне століття, викристалізувалося і вилилося у цікавий, актуальний, сучасний продукт.
А якщо ще простіше: мода — це нове, добре забуте старе!
Мода мінлива і швидкоплинна. Її головна особливість — постійно змінюватися, не стояти на місці. Якби не це, не існувало б самого поняття «мода».
Завдяки моді людина може або показати себе, або ж загубитися у натовпі.
У всі часи на моду впливало багато факторів, окрім одного — зручності.
Усе нове (читай — модне) не завжди і не всім зрозуміле. Інколи — навіть дивне. Але саме тому в модному одязі тебе помітять!
Навіть первісні люди, які використовували хутра лиш для того, аби зігрітися, вибирали для цього найгарніших звірів. Це промовляло їхнє підсвідоме бажання виокремитися.
Той, хто прагнув виділятися (читай — бути модним), тільки зрідка керувався красою чи естетикою. Головним було інше — здивувати.
Перші стилісти, такі собі первісні кутюр'є, часто втілювали в життя найдивовижніші ідеї.
Перші модники виглядали кумедно. Але ці люди зазвичай мали такий поважний статус, що з них ніхто не смів кепкувати, навпаки — їх наслідували, мавпували і навіть намагалися перевершити. Так поступово модна ідея доходила до мас. І як тільки це ставалося — у чиїйсь винахідливій голові народжувався наступний кумедний і безглуздий задум.
Ось тобі кілька химерних модних прикладів з далекого минулого. Колись дуже давно люди примудрялися носити на голові гігантські перуки з величезними начільними прикрасами.
Можна собі тільки уявити, яка нечисть жила в таких перуках: воші, блохи і навіть щурики. Так-так, не дивуйся: шампунів тоді не було. Тому, щоб волосся не здавалося масним, його посипали борошном. А мишки, як ти знаєш, це полюбляють.
Нереальні зачіски стали хітом у період бароко. Тоді на голові вибудовували цілі кораблі. А для того, щоб не зруйнувати таку складну конструкцію, люди йшли на дивні для нас жертви — спали сидячи. А бліх, до речі, ганяли спеціальним гребінцем.
Ще одним безглуздям був кринолін — велетенська пачка-спідниця на кільцях, про яку досить наївно мріють маленькі дівчатка, уявляючи себе принцесами.
Криноліни важили близько двадцяти кілограмів, і в них неможливо було ані рухатися, ані сидіти, лише — танцювати на балах. Хіба варто таким королівнам заздрити?
До речі. Кринолін виготовляли із вуса кита. Під такою спідницею легко могли сховатися до п'яти осіб.
Відкрию тобі таємницю: деякі сучасні дівчата так і не виросли з дитячих мрій. Вони виходять заміж у великих білосніжних сукнях-тістечках на кільцях. Я ж тобі раджу: краще позбутися комплексу принцеси у дитинстві. Тож попроси маму купити тобі пишну-препишну сукенку — і одягти її кілька разів на шкільні свята. А ще — крутися у ній вдома перед дзеркалом, скільки хочеться!
Через те, що в давні часи не було ні телебачення, ні інтернету, модні ідеї переповідали з вуст в уста. Тому одна модна «фішка» могла гуляти Європою десятиліттями. Через це й виникали казуси: світська левиця із Шотландії їхала до Парижа, впевнена, що одягнена за останніми тенденціями, а там на неї показували пальцями, як на старомодну провінціалку.
З появою перших журналів мод у XIX столітті швидше почала змінюватися й мода.
У наші дні, завдяки технічному прогресу, модні ідеї в одязі змінюються з такою швидкістю, що часто не встигають втілитися й дійти до прилавка. Тому я й написала для тебе цю книжку: аби ти зрозуміла, що в наш час важливіше бути стильною, а не банально модною. Уміння правильно формувати свій гардероб не дозволить тобі перетворитися на жертву модної індустрії. Адже вона створена для того, щоб заробляти мільйони, а не робити тебе особливою.
Перші вияви здорового глузду в моді помітні лише на початку XX століття — тоді, коли жінки викинули зі свого повсякденного вбрання тугі корсети і пишні спідниці, а згодом — ще й вкоротили їхню довжину.
Найяскравішою революціонеркою в моді XX століття стала легендарна Коко Шанель. Саме вона кардинально змінила ставлення людей до одягу, відчинила перед ними двері у світ моди. Після Коко Шанель у моді з'явилися такі непересічні постаті, як Ельза Скіапареллі, Ніна Річчі, Юбер де Живанші, Крістіан Діор, П'єр Бальмен, Крістобаль Баленсьяґа, Валентіно, Ів Сен-Лоран, Пако Рабанн, Соня Рікель, П'єр Карден та багато інших. Бренди усіх цих дизайнерів одягу і досі на перших позиціях у світі моди. Навіть більше — завдяки цим модельєрам сама мода увійшла в моду!
І наостанок відкрию тобі ще один закон моди: усі новаторства, революційні ідеї, часто безглузді й кумедні модні задуми варті уваги тільки тоді, коли у них відчутно подих часу. Так було, є і буде!
<b>СТИЛІ ОДЯГУ</b>
Твій стиль одягу — це твоя друга шкіра. А водночас — відбиток твоїх поглядів, смаків і вподобань. За ті тисячоліття, які пережила мода, сформувався набір сталих іміджів, що переросли у так звані стилі одягу.
<emphasis>Є чотири ключових стилі одягу</emphasis>
<foreign>CLASSIC</foreign>
Найвідоміший — класика. Зазвичай тут ідеться про англійський або діловий стиль. Також класичним стилем вважається поєднання «білий верх — чорний низ».
<foreign>CASUAL</foreign>
Ще один поширений стиль — <foreign>casual</foreign>. Це так званий стиль повсякденного одягу, вільний стиль, головною вимогою і водночас перевагою якого є зручність.
</foreign>UNISEX</foreign>
Унісекс — це стиль, у якому стирається грань між жіночим та чоловічим одягом. З усіх стилів цей — найменш сексуальний.
<foreign>STREET STYLE</foreign>
Усе більшої популярності набуває <foreign>street style</foreign>, тобто «вуличний стиль». Найефектніший і найбільш відкритий до всіляких експериментів. Найстильніший з усіх стилів. У ньому певною мірою можуть виявитися твої фантазія і вміння поєднувати різний одяг.
<emphasis>Кожен зі стилів одягу — це відгук на знакові події у світі.</emphasis>
Коли у XX столітті на музичній арені з'явилася група <foreign>The Beatles</foreign>, зовнішній вигляд її учасників почали наслідувати дизайнери і модники у всьому світі.
А врешті-решт любов до музики «бітлів» вилилася в окремий модний напрямок — стиляги.
<emphasis>Всі основні стилі одягу залежать від мінливості моди.</emphasis>
А в моді у різні часи на піку популярності опиняються розмаїті тенденції: то етностиль чи романтика, то сафарі чи мілітарі, то авангард або бароко, то ретро чи глем-рок, то ґрандж або гламур, то еклектика (суміш усіх стилів) чи мінімалізм...
Наприклад, війни після стилю мілітарі завжди породжували в моді підкреслену жіночність: приталені кокетливі сукні, широкі спідниці-кльош...
Події в Україні 2013-2014 років спровокували всесвітню моду на вишиванку. Її мотиви запозичили щонайменше сто дизайнерів зі світовим ім'ям. Тому зараз вишиванка є не тільки в гардеробі кожної української дівчини, а й у світових знаменитостей.
<emphasis>Мода тим і цікава, що вона така різноманітна.</emphasis>
Ти можеш щораз поставати в іншому стилі, доповнюючи його своєю харизмою.
</body>
