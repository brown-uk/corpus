<id>A</id>
<author_surname>Вістенко</author_surname>
<author_name>Роман</author_name>
<title>Перші телетюнери уже в користувачів</title>
<publ_in>Вісті Рівненщини</publ_in>
<url>http://www.visti.rovno.ua/article/635/</url>
<publ_part></publ_part>
<publ_place>Рівне</publ_place>
<publisher></publisher>
<year>2012</year>
<pages></pages>
<length>145</length>
<alt_orth>0</alt_orth>
<errors></errors>
<comments>за безкоштовними телетюнерами - по безкоштовні телетюнери</comments>
<body><b>В область уже надійшло понад 800 пристроїв, які дозволять через звичайну антену безкоштовно дивитися 32 українські телеканали у високій цифровій якості.</b>
Їх через відділення «Укрпошти» отримують ті соціально незахищені краяни, які подавали відповідні заяви до місцевих управлінь праці та соціального захисту населення. Загалом за безкоштовними телетюнерами звернулися майже 30 тисяч жителів Рівненщини.
Водночас соціальні робітники, які обслуговують вразливі категорії краян, отримали доручення заступника голови облдержадміністрації Світлани Сад роз’яснити процес підключення цифрового декодера до телевізора та антени. Телетюнери максимально адаптовані, тож технічних проблем із цим не виникає, запевняють фахівці. Як соціально незахищеним жителям області допомагають перейти на цифрове телемовлення, Світлана Сад пообіцяла проконтролювати особисто, завітавши зненацька в кілька домівок у віддалених районах Рівненщини. Держава безкоштовно надає пільговикам телетюнери, тому завдання фахівців на місцях – забезпечити приймання якісного цифрового ефірного мовлення, резюмувала Світлана Сад. Відтак, селяни, як і жителі великих міст, матимуть рівний доступ до сигналу високої якості.
</body>