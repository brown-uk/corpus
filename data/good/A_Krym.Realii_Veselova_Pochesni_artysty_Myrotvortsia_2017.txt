Крим.Реалії продовжують стежити за гастрольними турами артистів на півострові. Як ми неодноразово писали, ні режим санкцій, ні кримінальну відповідальність за порушення державного кордону України багато артистів не розглядають як перешкоду для своїх виступів на цій території. Пропонуємо свіжу добірку кримських гастролерів осені.

Прогулявшись серед афіш вулицями Сімферополя, наші кореспонденти зібрали інформацію про останні концерти, які або відбулися в місті, або ще очікуються. За нашими підрахунками, з вересня до початку листопада в Криму виступили понад два десятки виконавців і колективів. Більшість з них традиційно російські. Винятком цієї осені стала італійська група Accordi Disaccordi, яка гастролювала на півострові вдруге.

Нашестя російських театралів

Насиченою виявилася театральна афіша Криму. Як стало відомо Крим.Реалії, в жовтні в Сімферополі виступила ведуча російського державного «Першого каналу» Лариса Гузєєва з постановкою «Клара, гроші та любов» російського режисера Сергія Куниці.

У ній також брали участь російські артисти Павло Савінков і Світлана Дороніна, а також їхній російський колега родом з української Вінниці Сергій Векслер.

Влітку минулого року з цією ж виставою вони виступали в Німеччині.

У жовтні в Сімферополі та Севастополі відбувся показ комедії «Підкаблучники». У ній брали участь російські артисти театру й кіно Олексій Маклаков, Наталія Бочкарьова (відома головною роллю матері сімейства Букіних в російському ситкомі «Щасливі разом») і Борис Щербаков.

14 листопада в Сімферополі анонсують прем'єру вистави «Гра» за участю російських акторів театру та кіно Марата Башарова й Володимира Стєклова, а 21 листопада тут відбудеться показ музично-літературної вистави «Дороги Висоцького», присвяченої 80-річчю радянського класика.

У виставі виступлять син Висоцького, російський артист театру та кіно Микита Висоцький та Олександр Домогаров (відомий за головною роллю в серіалі «Бандитський Петербург»), а також оркестр під керуванням російського музиканта Тимура Ведерникова.

23 жовтня в Сімферополі виступив російський письменник і актор Євген Гришковець з виставою «Прощання з папером». Це не перший його виступ у Криму після подій 2014 року. За свої кримські гастролі він був внесений в українську базу «Миротворець».

Враження про свою останню поїздку до Криму Гришковець описує на своєму сайті.

За словами актора, гастролював він у Криму п'ять днів: в Сімферополі, Севастополі та Ялті. Ніяких разючих змін з минулого року в кращу або гіршу сторону я не побачив. Тільки, мабуть, набережна в Ялті стала чи стає такою, як і має бути. Все ж інше знаходиться приблизно в тому ж стані, що і рік тому. Десь дороги зробили, але десь вони стали гіршими. Щось розібрали, щось добудували. <...> Ті масштабні роботи, які регулярно показують у новинах, тобто, нова траса й Кримський міст, всього цього не побачити, якщо не їхати туди спеціально. У тій частині Криму, в якій був я, нічого грандіозного не відбувається», ‒ пише він.

