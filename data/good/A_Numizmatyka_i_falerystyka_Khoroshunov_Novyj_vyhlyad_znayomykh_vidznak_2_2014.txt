<id>C</id>
<author_surname>Хорошунов</author_surname>
<author_name>Максим</author_name>
<title>Новий вигляд знайомих відзнак</title>
<publ_in>Нумізматика і фалеристика</publ_in>
<url></url> 
<publ_part>1</publ_part>
<publ_place>Київ</publ_place>
<publisher></publisher>
<year>2014</year> 
<pages>27-29</pages> 
<length>391</length>
<alt_orth>0</alt_orth>
<errors></errors>
<comments></comments>
<body>
Тому, аби зберегти відзнаку, її було перероблено під нагрудний знак. Таким чином було максимально відтворено вигляд скасованих нагород, аби зберегти традицію відзнак, започаткованих багато років тому.
Не менш важливим є і той факт, що раніше цивільні працівники могли відзначатись нагрудними знаками різних категорій. Водночас сьогодні вони можуть отримати лише подяку, грамоту та почесну грамоту, «Знак пошани». Всі інші нагороди передбачені лише для військовослужбовців, осіб рядового і начальницького складу. Окрім того, варто зазначити, що продовжили існувати почесні нагрудні знаки начальника Генерального штабу — Головнокомандувача Збройних Сил України та командувачів видів Збройних Сил України, адже вони не мають статусу відомчих заохочувальних відзнак.
Як зазначають фахівці з військової символіки та геральдики, нові нагрудні знаки частково замінили скасовану минулого року систему відомчих заохочувальних відзнак. А головне, їх було впорядковано та оптимізовано, аби задовольнити потреби командування частин та підрозділів до заохочення своїх підлеглих. Адже, беззаперечно, кожен військовослужбовець, який бездоганно виконує свій службовий обов’язок, повинен отримати нагороду від керівництва Міністерства оборони України за самовіддану працю. Але чи зазнає система нових перетворень — покаже час, який сьогодні дозволяє з упевненістю констатувати, що в історії української військової символіки перегорнуто чергову сторінку.
<b>Нагрудний знак «За військову доблесть»</b> (рис. 1) має вигляд хреста із розбіжними сторонами, покритими гарячою емаллю темно-червоного кольору, між якими розбіжні промені. Сторони хреста мають два пружки жовтого металу, простір між якими покритий гарячою емаллю білого кольору.
Посередині хреста вміщено круглий медальйон, покритий гарячою емаллю білого кольору, накладений на лаврово-дубовий вінок та вертикально розташований меч вістрям угору білого металу. На медальйоні напис у три рядки: «ЗА ВІЙСЬКОВУ ДОБЛЕСТЬ». Вище розміщено зображення малого Державного Герба України. Поле щита малого Державного Герба України покрито емаллю синього кольору. Пружки хреста і медальйона, промені та літери напису — жовтого металу.
Усі зображення і напис рельєфні. Розмір нагрудного знака — 45x45 мм.
<b>Нагрудний знак «Знак пошани»</b> (рис. 2) має вигляд прямого рівностороннього хреста із розбіжними сторонами, покритими напівпрозорою емаллю темно-червоного кольору, між якими пучки розбіжних променів білого металу. Пружки хреста — жовтого металу. Посередині хреста круглий медальйон жовтого металу, на якому нанесено зображення малого Державного Герба України на тлі розбіжних променів. Щит малого Державного Герба України покрито емаллю синього кольору. Медальйон має два пружки, простір між якими покрито емаллю білого кольору.
У верхній частині медальйона напис між <picture> пружками: «МІНІСТЕРСТВО ОБОРОНИ УКРАЇНИ», у нижній частині — дві лаврові гілки. Пружки хреста і медальйона, літери напису, лаврові гілки — жовтого металу.
Усі зображення і напис рельєфні. Розмір нагрудного знака — 41x41 мм.
</body>
