Музика Баха, Моцарта, Гайдна завжди пробуджує у серці світлу радість.

Побувавши кілька разів у Будинку-музеї ім. М. К. Реріха (вул. Велика Арнаутська, 47), ми з подругою мали щастя сповна відчути ту світлу радість.

Тільки-но увійшовши до експозиційної зали, звертаєш увагу на виставку малюнків школярів, об'єднаних спільною темою під назвою «Світло на воді». Вражає неординарний дитячий погляд на довкілля, велике розмаїття кольорів. У поєднанні з класичною музикою вони нікого не залишають байдужими.

Минуло 133 роки від дня народження Олени Іванівни Реріх, людини, котра навчала і продовжує своїми творами навчати нас любові і розуміння вічної краси життя. Вона була матір'ю двох талановитих синів, берегинею наукової думки, авторкою багатьох натхненних праць, у яких закликала кожного до самовдосконалення. Звісно, відтоді деякі постулати застаріли, втратили актуальність. Та залишаються цінності вічні: любов до життя, світла, краси, прагнення взаєморозуміння.

Дворянського походження, Олена Іванівна була людиною витонченою. Проте не цуралася тяжкої праці, зносила голод і холод заради наукових спостережень. Знаючи кілька іноземних мов, займалася перекладацькою роботою. Як людина завжди прагнула високого, світлого, тобто творчості космічного масштабу, вдосконалення фізичного й духовного.

Світла до незабутнього образу додала натхненна музика з-під пальців піаністки Наталі Кремльової — аспірантки Одеської музичної академії ім. А. В. Нежданової. Лунали звуки творів Мендельсона, Шопена, Брамса, Дебюсі та інших видатних композиторів. Учасники вечора слухали їх, затамувавши подих.

Кількома тижнями раніше, у дні Різдвяних свят, цю залу наповнювали мелодії українських композицій. Сльози наверталися на очі, немов десь на чужині зустрілася рідна душа. Музика нагадувала славні й водночас тяжкі долі Соломії Крушельницької, Миколи Леонтовича, багатьох інших наших талановитих митців.

У березні тут знову лунатиме українське слово — з нагоди Шевченківських свят. Зокрема, у музичній вітальні на 25 березня запланована програма «Тарас Шевченко і музика» (початок о 14.00).

Не відкидати, а вносити своє творче бачення в ідею співпраці — таким є спрямування музею родини Реріхів, де кожен може торкнутися святих, високих істин.
