Перебування дітей у літніх школах дає змогу поглибити і систематизувати знання учнів з навчальних предметів та різних наукових галузей, розвинути інтерес школярів до науково-дослідницької, пошукової, експериментальної та винахідницької діяльності, сформувати у дітей навички роботи в команді, розширити світогляд юнацтва, гармонійно поєднати наукову, пізнавальну, виховну роботу з активним дозвіллям та оздоровленням.

Мета проведення літніх шкіл – залучення обдарованої учнівської молоді до пошукових, дослідницьких і експериментальних робіт у різних галузях науки, техніки й виробництва, поглибленого вивчення профільних дисциплін та задоволення потреб у професійному самовизначенні.

Головними завданнями літніх шкіл є:
- розвиток в учнів інтересу до науково-дослідницької, конструкторської, винахідницької діяльності, створення умов для змістовного дозвілля дітей;
- виявлення та відбір школярів, які мають нестандартне творче мислення, здібності та нахили до наукової творчості, підтримка і подальший розвиток таких учнів;
- формування у школярів навичок самостійного мислення, інтересу до сучасної науки, уявлення про специфіку наукової роботи;
- залучення учнів до самоосвіти та самовдосконалення;
- визначення форм і методів роботи з обдарованими дітьми;
- створення ситуації особистісно орієнтованого навчання через безпосереднє спілкування та співпрацю вчених, аспірантів, педагогів, студентів і школярів (у тому числі робота у складі однієї дослідницької групи);
- створення інтелектуального командного середовища, психологічно комфортного для кожної дитини клімату, формування навичок роботи в команді;
- стимулювання діяльності педагогічних колективів щодо розвитку здібностей учнів МАН;
- реалізація ідеї безперервної освіти шляхом підготовки обдарованих учнів для продовження навчання у вищих навчальних закладах.
- оптимізація процесу відпочинку та оздоровлення, виховання й освіти обдарованих дітей засобами програмно-методичного і кадрового забезпечення, психолого-педагогічного супроводу;
- підтримка інтелектуально обдарованих учнів, створення умов для реалізації їх творчих, інтелектуальних потреб;
- формування гармонійно розвиненої, інтелектуальної, високоосвіченої, соціально активної та національно свідомої особистості;
- сприяння зростанню в суспільстві престижу науково-дослідницької діяльності учнів, авторитету їх педагогічних і наукових керівників.

Перебування обдарованих дітей у спеціально організованому інтелектуальному, соціокультурному середовищі (літній профільній школі) дає змогу реалізувати такі основні соціально-педагогічні функції:
- освітню – навчання школярів на основі програм науково-дослідницького спрямування, отримання учнями нових знань;
- розвивальну – розвиток критичного мислення і творчих здібностей дітей, формування дослідницьких вмінь і навичок до узагальнення та систематизації знань;
- виховну – невимушене виховання дітей через їх залучення до національної та світової науки і культури, визначення на цій основі чітких моральних орієнтирів;
- креативну – реалізація індивідуальних творчих інтересів та потреб особистості;
- компенсаційну – засвоєння школярами напрямів діяльності, які поглиблюють і доповнюють основну (базову) освіту, створення умов для досягнення успіху в різних сферах діяльності;
- рекреаційну – організація змістовного дозвілля як сфери відновлення психофізичних сил школярів;
- профорієнтаційну – формування зацікавлення до соціально значущих видів діяльності, стимулювання професійного самовизначення дітей;
- інтеграційну – створення єдиного освітнього простору, підвищення мотивації школярів;
- соціалізації – засвоєння дітьми соціального досвіду, отримання ними навичок відтворення соціальних зв'язків та особистих якостей, необхідних для життя, індивідуальної та колективної самоідентифікації;
- самореалізації – самовизначення школярів у соціально і культурно значущих формах життєдіяльності, переживання ними ситуацій успіху, відчуття особистої цінності; саморозвиток дітей.

Діяльність літніх шкіл має базуватися на основних принципах освіти: науковості і доступності; наступності й систематичності; гуманізації і демократизації; природовідповідності; культуровідповідності тощо.

Серед методів навчально-виховної діяльності у літніх школах мають домінувати продуктивні, активно-творчі, які передбачають самостійну й творчу діяльність школярів і мають на меті дати не лише певні знання, а й досвід їх самостійного здобування, використання у практичній діяльності, житті. При цьому необхідно зважати на напрям творчої і дослідницької діяльності учнів, тематику їх досліджень, експериментальних робіт.

У літніх школах можна використовувати методи колективної творчої діяльності, прикладні, індивідуальні; методи, які забезпечують варіативність застосування знань до вирішення особистих проблем учнів; методи, які допомагають школярам перенести знання у нові, нетипові ситуації; методи, які вчать самостійності у виконанні пошуку, дослідження, експерименту тощо.

До основних форм роботи з учасниками літніх шкіл належать колективні, групові та індивідуальні.

До колективних і групових форм можна віднести:
- виступи перед учасниками школи провідних вчених, інтерактивні лекції;
- лабораторно-практичні заняття, наукові семінари, круглі столи, дискусії за участю педагогів, вчених, фахівців;
- організація спецкурсів, секцій, гуртків з поглибленого вивчення окремих тем предметів шкільного курсу, основ науково-дослідницької діяльності;
- майстер-класи, психологічні тренінги;
- наукові конференції, за результатами яких надаються рекомендації щодо подальшого проведення досліджень, публікації матеріалів;
- проекти тощо.

Індивідуальними формами організації роботи літніх шкіл можуть бути:
- виконання завдань науково-дослідницької, індивідуальної творчої роботи під керівництвом викладачів, аспірантів або студентів, які мають досвід організації науково-дослідницької роботи школярів;
- індивідуальні консультації.

Літні школи можуть організовувати свою діяльність на виконання державного замовлення, запитів учнівських і педагогічних колективів за підтримки провідних вищих навчальних закладів і наукових установ.

Успішність проведення літніх шкіл залежить від створення належних організаційно-педагогічних та соціально-психологічних умов, урахування особливостей основних етапів їх діяльності.

Організацію роботи літньої школи рекомендується поділити на 3 етапи:
1) діагностично-прогностичний (організація підготовки проведення профільної зміни для обдарованих дітей: вивчення нормативно-правової бази, аналіз та забезпечення матеріально-технічних, організаційно-педагогічних, програмно-методичних, кадрових умов, розроблення програми школи, комплектування навчальних груп, залучення навчальних закладів, наукових установ, громадських організацій тощо);
2) діяльнісний (організація навчально-виховної, науково-дослідницької та оздоровчо-дозвіллєвої діяльності);
3) констатувальний (підбиття підсумків роботи літньої профільної школи, аналіз та узагальнення матеріалів щодо реалізації завдань заходу, створення банку педагогічного досвіду роботи з обдарованими дітьми в умовах літньої профільної школи; визначення перспектив її діяльності).

Одним з вагомих чинників ефективності навчання та розвитку обдарованої дитини під час перебування у літній школі є створення особистісно орієнтованого виховного простору та формування командного середовища.

Учасниками літніх шкіл можуть бути учні, які показують високі інтелектуальні досягнення у навчальній, науково-дослідницькій, винахідницькій та творчій діяльності. До них належать учасники, призери і переможці інтелектуальних змагань різних рівнів, до яких входять: конкурси (очні, очно-заочні, заочні), предметні олімпіади, Всеукраїнський конкурс-захист науково-дослідницьких робіт учнів – членів Малої академії наук України, виставки та виставки-конкурси інноваційних проектів, виставки та виставки-конкурси науково-технічного напряму, турніри, дистанційні конкурси, турніри (заочні та очно-заочні) тощо.

Навчально-виховний процес у літніх профільних школах має ґрунтуватися на психолого-педагогічних і науково-методичних засадах організації навчання, виховання та розвитку учнів. Педагогічна діяльність у літніх школах передбачає такі основні форми роботи з дітьми, як навчально-тематичні експедиції та екскурсії, лекції, практичні та лабораторні заняття, консультації, індивідуальна та самостійна роботи, інтелектуальні організаційно-масові заходи, контрольні заходи: контрольна робота, опитування, тестування, зустрічі з видатними вченими, діячами науки, освіти, культури, спортивні заходи тощо.

Навчально-виховний процес у літніх профільних школах організовують відповідно до навчальних планів і програм.

Зміст програм визначається метою формування компетентностей особистості: пізнавальної, практичної, творчої і соціальної.

Пізнавальна компетентність спрямована на поглиблене вивчення та засвоєння теоретичних розділів наук, ознайомлення з основами пошукової і дослідницької діяльності, методологією і методикою досліджень в обраній науковій галузі.

Практична компетентність передбачає: оволодіння навичками науково-дослідницької діяльності, вміння оперувати науковими знаннями та фактичним матеріалом; розуміння взаємозв'язків між природничими та гуманітарними науками; формування мовної культури, системно-логічного мислення.

Творча компетентність забезпечує: набуття досвіду власної творчої діяльності; розвиток логічного і просторового мислення, творчих здібностей, здатності виявляти творчу ініціативу; формування стійкого інтересу до пошукової, науково-дослідницької діяльності, потреби у творчій самореалізації та духовному самовдосконаленні.

Соціальна компетентність спрямована на розвиток моральних якостей, громадянської позиції, формування національних і загальнолюдських культурних і духовних цінностей, екологічної культури, наукової та пошуково-дослідницької ініціативи, прагнення до нових знань, потреби у творчому самовдосконаленні, ціннісного ставлення до себе та інших.

Зміст навчальних програм залежить від завдань щодо формування та розвитку вмінь і навичок самостійної навчально-пізнавальної та дослідницької діяльності учнів, напряму їхніх наукових досліджень.

Оздоровчо-дозвіллєва робота в літніх школах передбачає гармонійне поєднання відпочинку, праці, спорту з пізнавальною, художньо-естетичною, екологічною, оздоровчою діяльністю. Зміст, форми та методи роботи мають відповідати принципам ініціативи й самодіяльності школярів, демократії і гуманізму, розвитку національних і культурно-історичних традицій, пріоритетності загальнолюдських духовних досягнень і цінностей.

Однією з умов повноцінного оздоровлення та виховання дітей є раціональний режим їх перебування у літній профільній школі. Під час складання режиму беруть до уваги такі фактори, як розклад навчальних занять, природно-кліматичні умови, санітарно-гігієнічні вимоги до харчування та сну дітей. Режим дня необхідно розробляти таким чином, щоб школярі мали змогу проводити достатньо часу на свіжому повітрі, брати участь в оздоровчих, фізкультурних і спортивних заходах, достатньо спали, повноцінно харчувалися. Для оптимального розподілу навантаження протягом дня та посилення оздоровчого ефекту доцільно чергувати види діяльності.

Різноманітна дозвіллєва діяльність сприяє розширенню діапазону інтересів дітей, фізичному і духовному оздоровленню. У зв'язку з цим рекомендується передбачити проведення різнопланових заходів:
- тематичних, культурно-виховних конкурсів, вікторин, театральних, концертних дійств, спрямованих на виховання у дітей почуття національної самосвідомості, патріотизму, на популяризацію загальнолюдських і національних цінностей;
- спортивних і туристичних змагань, подорожей, тематичних естафет;
- конкурсів біологів, фізиків, математиків, екологів тощо, інтелектуальних та інтерактивних ігор;
- випуск періодичних, стендових видань, роботу прес-центрів у рамках літньої школи.

Виховну роботу необхідно планувати з огляду на державні, народні свята, історичні й пам'ятні дати, що припадають на період літньої профільної школи. Так, складовою частиною прогулянок, походів, екскурсій є подорожі в минуле й теперішнє, які не лише знайомлять школярів з відомими історичними подіями, а й вчать розуміти їх взаємозв'язок, об'єктивно сприймати історію рідного народу.

Таким чином, організація літніх шкіл у всіх регіонах має забезпечити поштовх для удосконалення роботи з обдарованими дітьми, створення сприятливих умов для інтелектуального, духовного і творчого розвитку учнів, їх повноцінного відпочинку й оздоровлення.
