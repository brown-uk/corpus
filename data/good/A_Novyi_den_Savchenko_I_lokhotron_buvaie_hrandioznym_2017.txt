…Чоловік років 30-ти тільки те й робить, що постійно перебирає пальцями під час розмови зі мною. З усього видно, херсонець Іван неабияк нервується. Ще б пак, місяць тому він так легко впіймався на гачок аферистів. А все почалося з невинної, як йому здавалося, СМСки: «Ваш рахунок заблокований, зверніться до працівника банку, за номером таким-то, для уточнення інформації».

Наляканому користувачеві картки й на думку не спало звернутися на «гарячу» лінію банку, в якому він обслуговується, адже це ж банк сам надіслав повідомлення. Тож Іван одразу вчинив, як було написано в СМС. Слухавку підняв чоловік, який назвався Андрієм, працівником сервісного центру фінансової установи, де в Івана зареєстрована картка. Він ошелешив: з рахунка (номер такий-то) намагалися зняти гроші, і є точна інформація, що це не власник картки, тож останню довелося заблокувати. «Та Ви не хвилюйтеся, це звичайна банківська операція, яка виконується з метою безпеки клієнта. Просто тепер треба виконати низку маніпуляцій, щоб Ви знову змогли користуватися своєю карткою, от і все. Слухайте мене, і все буде добре!», — заспокоїв голос у слухавці. Незручностей у вигляді заблокованої картки саме в той момент Івану тільки й не вистачало, тому він без роздумів кинувся виконувати все, що рекомендував «працівник сервісного центру».
— Щоб розблокувати картку, мені, значить, необхідно назвати йому CVV-код, це 3 цифри на зворотному боці картки. Потім на мій телефон має прийти СМС з цифрами, які я теж маю йому продиктувати. Ну так і зробив. Після цього той чоловік назвав усі мої реквізити, навіть сказав, який там залишок на карті. А ще — заспокоїв: необхідну процедуру ми виконали, тож вже за 15 хвилин мою картку буде розблоковано і я зможу спокійно нею користуватися, — розповідає Іван.

Але 15 хвилин чекати не довелося, бо вже за мить чоловік отримав СМС з приголомшливим змістом: «З картки номер такий-то успішно переведена сума в розмірі 1015 гривень на картку номер такий-то». Тут Іван і допетрав — ніякий то не працівник сервісного центру був, увесь цей час він спілкувався не з ким іншим, як з шахраєм. Чоловік звернувся до поліції, хоча, чесно кажучи, і півнадії не мав, що буде результат. Але вже за тиждень йому зателефонував слідчий: знайшовся аферист, та ще й не один!

Як розповіли в Головному управлінні Національної поліції в Херсонській області, затримати вдалося масштабну групу, яка промишляла під виглядом банківських працівників. Банда налічувала 30 осіб. Її організатор перебував у місцях позбавлення волі на території ДНР і звідти координував дії спільників. Так, протягом двох років, завдяки підставним СМС, з карток довірливих українців аферисти зняли понад 10(!) мільйонів гривень. І хто знає, скільки ще б вони могли промишляти, якби ватажок банди не опинився на волі (хоч і ненадовго, як видно). На підконтрольній Україні території спритника швидко схопила поліція, яка вже давно його «вирахувала», просто взяти не могла.
