<id>A</id>
<author_surname>Задорожна</author_surname>
<author_name>Олена</author_name>
<title>Що криється за дозволом знищувати «непотрібні» архівні документи?</title>
<publ_in>Полтавський вісник</publ_in>
<url></url>
<publ_part>6</publ_part>
<publ_place>Полтава</publ_place>
<publisher></publisher>
<year>2012</year>
<pages>2</pages>
<length>187</length>
<alt_orth>0</alt_orth>
<errors>незрозуміло - не зрозуміло</errors>
<comments></comments>
<body><b>Щойно пройшовши ухвалу в першому читанні у Верховній Раді, законопроект №8755 «Про внесення змін до Закону України «Про Національний архівний фонд та архівні установи (щодо експертизи цінності документів)» збурив істориків. Він фактично дозволяє вилучати з Національного архівного фонду деякі документи і знищувати їх. Якими критеріями при цьому слід послуговуватися, незрозуміло.</b>
Колишній очільник архіву СБУ, кандидат історичних наук та голова вченої ради Центру досліджень визвольного руху Володимир В’ятрович убачає у цих поправках до закону загрозу, адже є три критерії матеріалів, які можуть бути знищеними, а от їхнього визначення немає. Тож незрозуміло, що таке «дублетні документи» або ж «невиправно пошкоджені». Те ж саме стосується і культурної цінності, механізму визначення якої просто не існує.
 – У цій же статті законопроекту вказано, що дозвіл на вилучення і знищення документів не стосується тих, які датовані до 1946 року. Це добре, що давніших не можна чіпати, але важко зрозуміти, чому прописана така історична межа? Що таке сталося в тому році, що дозволить вилучати документи? Під вилучення потрапить добрий шмат радянської історії! – наголошує В’ятрович. 
На його думку, Україні слід запозичити приклад європейських сусідів, які відновлюють і зберігають навіть ті історичні документи, які похапцем знищували спецслужби.
</body>

