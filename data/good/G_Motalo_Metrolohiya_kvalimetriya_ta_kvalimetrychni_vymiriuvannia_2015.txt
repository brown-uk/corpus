Одним зі шляхів поєднання методології кваліметрії та метрології, на думку авторів, є використання в теорії та практиці кваліметрії концептуального поняття «кваліметричні вимірювання» як одного із видів вимірювань, означення його суті та мети.

2. Означення поняття «кваліметричні вимірювання», мета роботи та основні завдання досліджень. За означенням авторів, кваліметричні вимірювання – непрямі вимірювання рівня якості продукції, значення якого знаходять, опрацьовуючи результати вимірювань її властивостей за методологією багатовимірного шкалювання.

Рівень якості продукції – відносна характеристика якості продукції, яка ґрунтується на порівнянні значень оцінюваних показників якості продукції з базовими значеннями відповідних показників, і повністю відповідає поняттю «вимірювана величина» у сучасному трактуванні цього терміна відповідно до вимог VIM-3.

Однак зауважимо, що значення рівня якості продукції, отримані експертним методом, не належать до сфери кваліметричних вимірювань, оскільки експертні оцінки не є результатами вимірювань, а лише суб'єктивними припущеннями окремих експертів.

Кваліметричні вимірювання, загалом, як і будь-які інші вимірювання, складаються з двох основних етапів:
-	проведення вимірювального експерименту, під час якого вимірюють різні властивості досліджуваної продукції – механічні, просторові, електричні, магнітні, теплові, хімічний склад тощо;
-	опрацювання результатів вимірювального експерименту, під час якого встановлюють значення рівня якості досліджуваної продукції Q, що і є результатом кваліметричного вимірювання.

Кваліметричні вимірювання не можна безпосередньо зарахувати до якогось з видів вимірювань у сучасній класифікації: по-перше, вони не є прямими, а по-друге, не є ні опосередкованими, оскільки, загалом, нема відомої функціональної залежності між рівнем якості як вимірюваною величиною і безпосередньо виміряними властивостями досліджуваної продукції, ні сукупними або сумісними, оскільки йдеться про одну вимірювану величину – рівень якості досліджуваної продукції. За сутністю кваліметричні вимірювання – це вимірювання у кваліметрії, які дають змогу отримати числову оцінку якості досліджуваної продукції, а саме – рівень її якості.

Такий підхід до кваліметричних вимірювань дає можливість вважати їх одним із видів вимірювань і використати для їх аналізу основні положення репрезентативної теорії вимірювань.

Метою роботи є розроблення методики виконання процедури кваліметричних вимірювань для знаходження рівня якості продукції та практичної реалізації цієї методики.

Основні завдання досліджень для досягнення цієї мети такі:
-	синтез міри якості продукції;
-	розроблення процедури кваліметричних вимірювань для визначення рівня якості продукції;
-	синтез одновимірної кваліметричної шкали рівня якості продукції;
-	практична реалізація методології кваліметричних вимірювань на прикладі знаходження рівня якості природного газу як джерела енергії.

3. Методологія синтезу віртуальної міри якості продукції

3.1. Означення поняття «віртуальна міра якості продукції». Основою будь-якого вимірювання є порівняння вимірюваної величини з мірою, яка зберігає і відтворює одиницю цієї величини. Специфікою кваліметричних вимірювань є відсутність у більшості випадків конкретних фізичних мір якості тієї чи іншої продукції, а наявні базові (стандартні) зразки не завжди відповідають метрологічним вимогам, які ставляться до мір, і не завжди методологічно можна здійснити порівняння досліджуваної продукції із базовим зразком. Це, власне, і становить основну проблему реалізації кваліметричних вимірювань.

У цій роботі для методологічного забезпечення повної реалізації процедури кваліметричних вимірювань використано віртуальну міру якості продукції, яка є теоретичним аналогом відповідної фізичної міри якості продукції, тобто базового (еталонного) зразка досліджуваної продукції.

Для синтезу віртуальної міри якості продукції використано основні положення технології віртуальних вимірювальних приладів як однієї із найсучасніших високих інформаційних технологій і теорії множин як відповідного розділу математики. Суть технології віртуальних вимірювальних приладів полягає у комп'ютерній програмній імітації реальних фізичних вимірювальних приладів, вимірювальних систем та систем управління. Віртуальність у цьому випадку виражається у сенсі віртуальної імітації певних функцій приладу математичними і програмними засобами.
