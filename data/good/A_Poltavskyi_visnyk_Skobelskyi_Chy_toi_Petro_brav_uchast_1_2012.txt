Двійники і самозванці

Поява двійників на політичній арені – штука не нова. Навіть у XX столітті тільки й розмов було, що про двійників Леніна, Гітлера, Сталіна… Навіть про першого президента Росії Бориса Єльцина ходили чутки, що той після складної операції помер, а замість нього «виставили» двійника, який і відмовився через деякий час від посади, передавши владу Володимиру Путіну. «Післяопераційний» Єльцин і справді виглядав дещо несхожим на свого «попередника», однак, як кажуть, це ще нічого не доводить. Утім, раніше в Росії здебільшого «водилися» не двійники, а самозванці, які час від часу з'являлися десь на околицях, видаючи себе за дивом уцілілих царевичів і навіть царів, що гинули за «темних» обставин. Найвідомішими були два Лжедмитрії. Перший видавав себе за сина Івана Грозного царевича Дмитрія і навіть зумів з допомогою поляків на деякий час сісти на московський трон. До речі, деякі дослідники стверджують, що правив він доволі уміло, і якби не придворні інтриги, міг би й надалі бути «хорошим царем». Офіційна ж історіографія пов'язує його з іменем розстриги Григорія Отреп'єва, однак як для монаха-втікача Дмитрій був, кажуть, надто розумний і очитаний. Хоч і не дуже обачний. Лжедмитрій II видавав себе за… Лжедмитрія I, якому теж дивом удалося врятуватися під час заколоту Шуйського, а відповідно, мовляв, він і є справжній цар Дмитро.

Зрештою всі пізніші російські бунти так чи інакше очолювали ось такі «царки», які піднімали народ за відновлення на престолі «законного царя». Чи не найвідомішим був у цій когорті Омелян Пугачов, який виступив проти Катерини II під іменем Петра III. Справжнього Петруху, як відомо, уколошкала за допомогою вірних їй гвардійців-коханців та ж сама не дуже вірна дружинонька Катерина.

Отже, тема, як кажуть, не нова. Але є в російській історії персонаж, легенди щодо якого свідчать не про «самозванство», а саме про підміну. Це не хто інший, як добре відомий і нам, полтавцям, Петро Перший, з ім'ям якого пов'язана історична Полтавська битва, а в місті «чтут» навіть клаптик землі, де «вони опочивали». Так-от, за однією з версій доводиться сумніватися і в цьому історичному факті: а чи й справді у Полтаві бував Петро Олексійович Романов (не плутати з Петром I)?

