У Греції легалізація була двоступеневою. Спочатку мігранту видавалася т. зв. «біла картка», яка давала право на піврічне перебування у країні. Потім, після проведення додаткових процедур, вона замінювалася на «зелену картку», тобто дозвіл на перебування тривалістю від одного до п'яти років.

Частка заявників, які змогли врегулювати свій правовий статус під час міграційних амністій, надзвичайно висока. Однак певна частина з них отримувала відмови. Такі особи мали виїхати з країни. Наприклад, в Іспанії їм надалося для цього 15 днів (у особливих випадках – 90 днів). Водночас відмову в легалізації можна було оскаржити і у вищому органі управління, і в суді.

Періодичне проведення кампаній легалізації в багатьох країнах, а також внесення до законодавства низки держав відповідних постійних процедур (у Франції, Німеччині, Бельгії) доводять доцільність таких методів. Водночас імміграційні амністії зазнають і значної критики. Їх противники вважають, що таким чином держави фактично заохочують мігрантів до порушень, не зменшують, а, навпаки, збільшують обсяги нелегальної міграції, а отже, і загрози національній безпеці та правам людини. Крім того, дослідники звертають увагу на те, що кампанії з легалізації спричинюють поширення думки про нездатність держави контролювати свої кордони, про міграцію як про небезпечне нашестя, чим посилюється мігрантофобія, породжується замкнене коло: обмеження імміграції – нелегальна міграція – амністія – нове обмеження. Тому зазвичай аналітики наполягають, що проведення імміграційних амністій має сенс лише в комплексі інших заходів зовнішнього та внутрішнього міграційного контролю, удосконалення міграційної політики та механізмів її реалізації.

Огляд політичних рішень щодо запобігання нелегальній міграції наочно ілюструє очевидний дисбаланс на користь країн призначення, які найбільше зацікавлені у зменшенні нелегального припливу іноземців і мають для цього необхідні ресурси. Роль країн походження у цьому сегменті помірна і загалом підпорядкована. З метою протидії нелегальній міграції тут використовуються інформаційні кампанії щодо її ризиків. Важливими елементами відповідної політики є контроль за рекрутинговими агентствами через механізм ліцензування їх діяльності та перевірки виконання ліцензійних вимог, а також переслідування осіб та організацій, які займаються злочинним бізнесом – незаконним транспортуванням людей за кордон, торгівлею людьми.
