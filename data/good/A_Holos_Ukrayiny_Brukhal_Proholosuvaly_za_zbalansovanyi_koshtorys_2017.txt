Згідно з документом власні надходження до обласної скарбниці обчислюватимуться на рівні 890 мільйонів гривень. 90,5 відсотка грошового наповнення області забезпечуватимуть субвенції з державного бюджету. За словами директора департаменту фінансів ОДА Ірини Мацькевич, кошторис є збалансованим, зокрема, враховано зростання розміру мінімальної заробітної плати до 3723 гривень, збільшення мінімального прожиткового рівня на одну особу до 1700 гривень. Враховано у бюджеті й збільшення обсягу видатків на захищені статті.

Зокрема, на галузь охорони здоров'я спрямують 41 відсоток від загального обсягу видатків. Галузь освіти отримає 32 відсотки, соціального захисту — 5, культури — 4, фізичного виховання і спорту — 2 відсотки. Інші видатки становитимуть 15 відсотків.

Водночас від 362 мільйонів гривень до 440 мільйонів гривень збільшено фінансування регіональних цільових програм. Також до 42 мільйонів гривень зріс бюджет розвитку. На ремонт і утримання доріг передбачено 14 мільйонів гривень, ще 278 мільйонів гривень область отримає з Дорожнього фонду.

З початку наступного року з обласного бюджету фінансуватимуться чотири вищі навчальні заклади I-II рівнів акредитації, а з першого вересня 2018 року їх кількість збільшиться до вісімнадцяти. Обранці також схвалили зміни до обласного бюджету на 2017 рік, де врахували в доходах загального і спеціального фондів субвенції з місцевих бюджетів, які спрямовуються на інвестиційний розвиток територій. Затверджений проект рішення враховує перерозподіл обсягу субвенції з державного бюджету місцевим бюджетам, зокрема, на виплату соціальної допомоги, надання субсидій на оплату електроенергії та природного газу, грошової допомоги особам, які потребують покращення житлових умов та брали участь у проведенні антитерористичної операції. Слід наголосити, що з державного до обласного бюджету надійшли кошти для погашення заборгованості на виплату заробітної плати працівникам медичних установ області. Тож до кінця року медики Прикарпаття отримають зарплатню у повному обсязі.
