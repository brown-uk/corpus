<id>A</id>
<author_surname></author_surname>
<author_name></author_name>
<title> Шкільні лінійки в Броварах: чи оновиться формат?</title>
<publ_in>Маєш право знати</publ_in>
<url>http://brovary.pravo-znaty.org.ua/shkilni-linijky-v-brovarah-chy-onovytsya-format/</url>
<publ_part></publ_part>
<publ_place>Бровари</publ_place>
<publisher></publisher>
<year>2016</year>
<pages></pages>
<length>892</length>
<alt_orth>0</alt_orth>
<errors> більш сучасними - сучаснішими; рішення приймає - рішення ухвалює; пішло 1631 осіб - пішла 1631 особа; поменше - менше </errors>
<comments></comments>
<body>
Радянський Союз вже давно мертвий, але його традиції живуть, і зовсім неважливо, що пісні про «<foreign>дедушку</foreign> Лєніна» змінили пісні про калину та Україну. А формат проведення свята першого та останнього дзвоника в школах взагалі залишився незмінним з давніх часів: лінійка, шикування на плацу перед школою, виступи почесних гостів. Чи можна залишити урочистості в порядку денному, але зробити їх більш сучасними та <foreign>friendly</foreign> до дітей, головних винуватців свята, аби вони не мліли від спеки та нудьги – питання, яке вже давно на часі. Поспостерігавши за тим, як пройшли лінійки у Броварах цього року, можна помітити, що деякі зрушення в напрямку лібералізації пішли: час лінійки скорочують, гості виступають стисло, але в цілому броварські заклади вирішили притриматися звичайного формату. Хоча – все в руках батьків та адміністрації школи, кажуть в броварському управлінні освіти, якщо від батьків буде запит на зміну форми проведення свят – то все можливо.
Столиця
Перед початком цього навчального року столична влада заявила, що школи можуть самі обирати формат свята першого дзвоника, і не обов’язково це буде традиційна лінійка.
Столичний департамент освіти розіслав керівникам навчальних закладів м. Києва та начальникам управлінь освіти київських райдержадміністрацій лист, в якому зазначив: «У час розширення автономії навчальних закладів, впровадження принципів педагогічної свободи і творчості, дебюрократизації освітньої галузі та напередодні Дня Знань департамент освіти і науки, молоді та спорту КМДА наголошує, що навчальний заклад самостійно визначає формат проведення свята Першого дзвінка (форму, місце, тривалість проведення заходу тощо)».
«Ми прагнемо позбутися пережитків радянського минулого і дати можливість школам самостійно визначати формат свята Першого вересня, і це не обов’язково має бути лінійка», – прокоментувала такий крок заступник голови Київської міської державної адміністрації.
Управління освіти Броварської міської ради
«На зборах броварських працівників освіти, керівників навчальних закладів перед 1 вересня питання лінійки і першого уроку обговорювалося, – коментує заступник начальника управління освіти Броварської міської ради Тамара Стельмах. – Щодо того, аби лінійок не було взагалі – ніяких запитів ні від громадськості, ні від батьків не було. Тому ми вирішили на власний розсуд провести скорочені урочистості без тривалих виступів, не на годину чи півтори, а десь на півгодини. Офіційних документів щодо цього не видавали, це зроблено у формі рекомендації для адміністрації навчальних закладів. Від Міністерства освіти ми також не отримували вказівок, є рекомендації щодо проведення першого уроку, а от щодо лінійки та її формату – нічого. Щодо формату проведення свята першого дзвоника може видати документ міська влада, може і управління освіти, але лише рекомендаційний лист, а не наказ, бо може, батьки хочуть лінійку, як ми можемо їм її заборонити? А як проводити лінійку, кого запрошувати, який сценарій дійства, які класи беруть участь – це рішення приймає адміністрація школи».
За орієнтовними даними до перших класів броварських шкіл в цьому році пішло 1631 осіб. Нагадаємо, минулого року у перші класи пішло 1529 дітей (або 1598 – враховуючи БНВО та приватну школу «Фортуна»)
10 школа
Свято першого дзвоника у 10-й школі проходило досить традиційно, були присутні 1-ші, 5-ті, 9-ті, 10-ті та 11-ті класи. Дітей розташували у звичному порядку, по квадратиках на шкільному подвір’ї. На початку заходу урочисто вивели першокласників, а наприкінці – випускник, президент школи Євген Щербак проніс першокласницю, яка калатала у дзвоник. Вели лінійку молодші школярі. На заході були присутні: депутат Київської обласної ради Олексій Дорошенко (Самопоміч), голова ГО «Захист дітей війни» Михайло Сердюк, Аліна Музика (броварське управління освіти).
Лінійка розпочалася о 9-й годині, слово взяла директор, привітала дітей, батьків та вчителів з новим навчальним роком. Зазначила, що школа цього року прийняла 196 першачків (класи від А до Ж), розповіла про ремонти, які провели в школі: подякувала Броварській міській раді за ремонт їдальні, згадала про встановлені металопластикові вікна, що їх зробили за бюджетний кошт, подякувала також за ремонти і батькам. Виступив на лінійці і депутат Дорошенко, він розказав присутнім про добудову нового корпусу в 10-й школі, щоправда, точне його розташування допоки не відомо; і згадав про нову школу, яку будують в новому кварталі Броварів. Треба зазначити, що депутат не мучив дітей, його виступ тривав лише хвилину. З промовами гостей на цьому і закінчили. Від дітей були: танець, спів та вірші першачків і випускників. Виступила з промовою також і вчителька перших класів.
Загалом лінійка тривала хвилин 30, досить стисло, якщо порівняти з минулими заходами. Але опитані діти з початкової школи зазначили, що можна було й поменше, мовляв, співи і танці – то цікаво, промови – не дуже, а вірші – взагалі нудно. І з дітьми можна погодитися, бо поетичний репертуар та промови освітян все ще сповнені штампів і всипані зворотами на кшталт «іскринки цікавості» та «мужнію в нашій дружній шкільній сім’ї».
9 школа
Цьогорічна лінійка в 9-й школі мало чим відрізнялась від тих, які проводили 10-20 років тому. Але вкраплення новинок таки траплялись. Традиційно, первачків вишукували по класах квадратиком, за ними стояли їхні батьки та вчителі. Більшу частину заходу забрали традиційні зачитування урочистих привітань, які переважно зачитували дві старшокласниці. Згодом віршики зачитали первачки. А після них новоприбулих привітали 11-класники. Під кінець, знову традиційно, 11-класник узяв на руки первачку із дзвоником і пройшовся навколо плацом під дзвін.
На заході були присутні Петро Приказчик (начальник відділу з питань надзвичайних ситуацій) та Віктор Клименко (комуніст та член ветеранської організації), стояли в президії, про них оголосили, після чого ведуча почала дякувати меру та дипкорпусу «за все, що роблять». Потім подякували педагогам та батькам. Побажали мирного неба.
Традиційно для останніх років, дуже багато людей, в т. ч. дітей, були у вишиванках. Над головами майоріли кульки, переважно сині та жовті. Під кінець заходу їх випустили в небо.
В цілому лінійка тривала півгодини – з 9 до 9:30, після чого усіх запросили до школи: першими завели першокласників.
</body>