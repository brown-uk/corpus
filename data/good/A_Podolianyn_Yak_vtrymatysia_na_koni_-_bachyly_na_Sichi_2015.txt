Відважна і запальна харизма українського козацтва минулими вихідними добряче сколихнула води нашого Дністра.

Неймовірні грація благородних скакунів і трюки вправних наїзників вражали глядачів Всеукраїнського фестивалю кінно-трюкового мистецтва пам'яті гетьмана Сагайдачного, що 19-20 вересня підіймав куряву над територією Дністровсько-Подільської січі в с. Ісаківці. Найкращі кінні театри і найпрофесійніших каскадерів з усієї України тут уже вдруге зібрав керівник кінного театру «Козаки Поділля» і господар фестивалю Ілля Бунька.

На сонці, що не пожалкувало променів для фестивалю, вилискували десятки вистрижених козацьких оселедців, складки ошатних червоних шаровар і гриви доглянутих вишколених коней. Верхи на них свою майстерність враженим глядачам демонстрували кінні театри «Українські козаки» з Києва, «Кош» із Глевахи, «Козацький герць» із Чернігова, «Запорізькі козаки» та «Козаки Поділля». На фестивалі кінно-трюкового мистецтва їхні представники змагалися в півфіналі Кубка України. У виступах юніорів і дорослих, що відбувалися на території січі впродовж двох фестивальних днів, призові місця посіли п'ятеро кам'янчан із театру «Козаки Поділля».

Проїхатися під конем, на шаленій швидкості застрибнути в сідло чи проскакати галопом, опустившись униз головою, - вправним каскадерам було чим здивувати й без того вражену дійством публіку. Кожен карколомний трюк вершників перехоплював подих, холодив кров і закінчувався заслуженими оплесками вдячних глядачів.
