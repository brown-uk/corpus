Фантастичні квіти, що сплітаються у вишукані візерунки; коти й бики, котрі невимушено літають по небу; жіночі тіла, в недомовленості яких прихована тиха чуттєвість… Усе це — втілена на папері уява полтавських художниць, членів Національної спілки художників України, учасниць проекту «Art Mission. Ukraine» Руслани Анічиної й Галини Рідної, виставка графічних робіт яких відкрилася 10 грудня в Галереї актуального мистецтва «Арт-місія».

«Чарівні мальви» — так назвали авторки виставку сучасної української графіки, присвячену 120-й річниці від дня народження нашого земляка, відомого в світі графіка-ілюстратора, портретиста, карикатуриста, пейзажиста, іконописця, письменника Миколи Бутовича (1895—1961 рр.). Справді казковий світ, який розквітнув у графічних творах, немов виринувши з глибин українського фольклору, вихлюпнувши на глядача буйні фантазії наших пращурів і настояну на народних легендах фантазію художниць — наших сучасниць, перекликається з доробком Миколи Бутовича. Адже майстер, якому присвячена експозиція, здобув світову славу насамперед завдяки роботам, також сповненим українського колориту. Особливо відома його графіка, зокрема ілюстрації до «Енеїди» Котляревського, «Старосвітських поміщиків» Гоголя, альбом дереворитів «Українські духи» та інші. І в кожній із робіт ми бачимо ту ж таємничість стародавніх міфів, поетичність української природи й намагання художника перекласти мову літературну на знайому з колиски мову символів. А вона зрозуміла кожному, хто вміє не просто дивитися, а бачити й відчувати…

Нащадок козацького роду Микола Бутович народився 6 грудня (за старим стилем) 1895 року в с. Петрівка Гадяцького повіту Полтавської губернії. Навчався в Полтавському кадетському корпусі. Малюванням захоплювався вже тоді, але в неспокійні часи початку минулого століття довелося й повоювати. Микола Бутович був учасником Першої світової війни, побував у австрійському полоні. Саме в таборах для військовополонених він почав ілюструвати «Енеїду». Пізніше, коли з'явився шанс здобути для України незалежність, не зміг стояти осторонь історичних процесів і став учасником визвольних змагань в складі армії УНР. Утім тоді з незалежністю не склалося… Патріот, який хотів бачити свою Батьківщину вільною, опинився за її межами. І поринув у малювання. Художню освіту здобував у Празі, Берліні й Лейпцігу. Жив і працював у Львові, Франції, Західній Німеччині, на Балканах, згодом переїхав до США. Щоб заробити гроші на життя, малював узори для тканин. Проте продовжував працювати у живописі, створював графічні роботи, брав участь у художніх виставках, видав кілька власних літературних творів. Належав до Об'єднання митців українців в Америці. І завжди залишався українцем — у своїх творах і в житті.

Микола Бутович — одна з тих постатей, про яких мовчали в радянські роки. На Батьківщині його згадали лише після здобуття Україною незалежності. І учасники проекту «Арт-місія» нині також працюють над поверненням імені нашого земляка на Полтавщину. І не лише імені. Зараз в галереї «Арт-місія» можна побачити оригінали деяких робіт Миколи Бутовича.

А найкраща шана митцю — подальший розвиток традицій, яким він слідував, забезпечення наступності поколінь в українському мистецтві. І творчість Руслани Анічиної й Галини Рідної — яскраве підтвердження того, що ці традиції продовжують жити. Творчий почерк кожної авторки неможливо сплутати ні з яким іншим. Та крізь самобутність таланту проглядає те, на чому відбувалося його становлення й зростання, — українська сутність мисткинь, які народилися й працюють на Полтавщині.

До речі, цю національну складову нещодавно високо оцінили за кордоном. Руслані Анічиній і Галині Рідній випала честь своїми творами представляти українське мистецтво на щорічному Міжнародному фестивалі слов'янської культури й мистецтв у Каунасі (Литва). У жовтні нинішнього року на запрошення Слов'янського центру естетичного виховання ім. Мстислава Добужинського експозиція «Чарівні мальви» побувала в цій прибалтійській країні, де мала неабиякий успіх. Учасники були відзначені грамотами Литовського сейму і Слов'янського центру естетичного виховання.

Звісно, художниці й засновники галереї «Арт-місія» не могли не показати експозицію полтавській публіці. Тож 10 грудня земляки змогли оцінити доробок наших сучасниць і ближче познайомитися з творчістю Миколи Бутовича. Багато цікавого про його життя розповіли колекціонер, один із засновників галереї Євген Аничин, мистецтвознавець Віталій Ханко, краєзнавець Борис Трістанов. Про важливість зберігати пам'ять і водночас розвивати традиції говорили головний архітектор Полтави Вадим Вадімов, голова Полтавської обласної організації НСХУ Юрій Самойленко, ректор Полтавського національного педагогічного університету ім. В. Г. Короленка Микола Степаненко, інші гості.

А про те, якими є українські казки і мрії, що продовжують жити й сьогодні, найкраще говорять роботи Руслани Анічиної й Галини Рідної. Кожен, хто хоче доторкнутися до цього світу барвистих фантазій, може побачити експозицію в галереї «Арт-місія» на вул. Паризької Комуни, 20/1. Виставка працює щодня, крім понеділка. Вхід вільний.
