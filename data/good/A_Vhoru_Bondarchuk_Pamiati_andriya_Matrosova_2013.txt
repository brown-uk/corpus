<id>A</id>
<author_surname>Бондарчук</author_surname>
<author_name>Леонід</author_name>
<title>Пам’яті Андрія Матросова</title>
<publ_in>Вгору</publ_in>
<url>http://vgoru.org/index.php/all-news/society/item/1412-in-memory-of-andrew-matrosov</url>
<publ_part></publ_part>
<publ_place></publ_place>
<publisher></publisher>
<year>2013</year>
<pages></pages>
<length>269</length>
<alt_orth>0</alt_orth>
<errors></errors>
<comments></comments>
<body>
Минає вже три роки, як на обмерзлій скадовській дорозі 16 лютого пішов з життя наш колега і товариш. Але все у повсякденному житті редакції й досі нагадує нам про непоправну втрату.
Гортаєш підшивку газети – і раптом бачиш статтю Андрія, виповнену енергією, прагненням, допитливістю справжнього дослідника. Забувши про справи, перечитуєш публікацію, що втрапила на очі, і вже вкотре згадуєш його спокійне вміння переконувати, його ненав’язливий хист наполягти на своєму, його тонку іронію, його здатність добитися успіху в усьому, за що б він не брався. 
Він дуже швидко навчився писати прекрасні статті, він якось непомітно для всіх нас став справжнім майстром фотографії, а тому, коли Андрій почав проявляти дивовижні організаторські риси, ніхто вже й не дивувався. Бо все списували на таланти, якими він, здається, був наділений від народження. Але мало хто усвідомлював, який труд проглядався за цими його успіхами. Якось з іншого кабінету мені довелося почути його настанови молодому фотокореспондентові. Андрій оперував такими знаннями параметрів і можливостей фототехніки, здобутими під час повсякденного власного експериментування, що на це б пересічному аматорові знадобилося б півжиття.
А ще він любив мріяти. Але й мрії його були особливими. То на перший погляд вони мали невагомість фантазії. Бо насправді опиралися на тверезий, майже математичний розрахунок. Він мріяв про велике кіно, мріяв про хатину в лісі, де зможе займатися любими йому справами, мріяв про нове обличчя міжнародного кінофестивалю <foreign>Docudays UA</foreign>, продюсером якого він був. Тож зараз навіть важко навіть збагнути, чим би він ще порадував рідних, товаришів та колег і як би він ще засвідчив про свої обдарування – йому виповнився всього 41 рік.
Часто, шукаючи в архіві знімки для чергового номера газети, я натрапляю на його фотографії.
</body>
