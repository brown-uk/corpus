Минулого тижня від скромної хатини, де народилася народна артистка СРСР, не залишилося навіть сліду. Про це з болем повідомив директор Любомльського краєзнавчого музею Олександр Остапюк, який вкрай обурений байдужістю очільників району та міста до збереження культурної та історичної спадщини краю

Дерев'яний будиночок на вулиці Тильній, де народилася Наталія Ужвій, її батьки звели наприкінці XIX століття. Невдовзі сім'я переїхала до Польщі. Хоча в Любомлі знаменита акторка більше не жила, але відвідувала своїх родичів, які тут мешкали постійно. А 7 січня 1927-го в цій оселі народився майбутній поет і громадський діяч Ростислав Братунь — син посла сейму Польщі Андрія Братуня та сестри Наталії Ужвій Оксани. До 1939-го в будинку збиралися патріотично налаштовані жителі Любомля. Тут навіть підпільно навчали дітей української мови.
— Однак у післявоєнний час хатина стала приватною власністю людей, які не мали стосунку до родини Ужвій, — розповів Олександр Дмитрович. — Коли в січні 2013 року помер останній власник, на Закарпатті знайшлися спадкоємці, які виставили будинок на продаж, хоча він є пам'яткою місцевого значення і на земельну ділянку виготовлено паспорт охоронної зони.

Про ці обставини директор краєзнавчого музею неодноразово листами повідомляв голів Любомльської райдержадміністрації та районної ради, а також управління культури Волинської облдержадміністрації. Впродовж багатьох років він пропонував у будинку, де народилася Наталія Ужвій, відкрити музей народної артистки, розмістити там її особисті речі та зібрані експонати. Навіть просив для цього передбачити кошти у районному бюджеті на 2013 рік.

Проте аргументи краєзнавця так і не почули. Спадкоємці не стали чекати, поки чиновники знайдуть гроші, і виставили будиночок на продаж, хоча як пам'ятка історії місцевого значення він перебував під охороною держави, а ДП «Укрзахідпроектреставрація» ще в 2009 році виготовило проект меж та режимів використання зон охорони пам'ятки (охор. № 789) садиби родини Ужвій.

Минулого тижня новий власник заходився наводити лад на обійсті. Видно, йому було байдуже, що руйнує унікальну будівлю, яку вже ніхто й ніколи не зможе відновити. Спершу з хатини зняли дах, далі почали розбирати стіни. Не допомогли ні звернення директора Любомльського краєзнавчого музею Олександра Остапюка до управління культури облдержадміністрації, ні мої — до заступника голови Любомльської районної ради Ганни Сачук та начальника управління внутрішньої політики облдержадміністрації Ольги Чубари, ні втручання колеги-депутата Володимира Латковського.

Наразі невідомо, як попередник нинішнього мера дозволив приватизувати будинок та територію. Напевне, знали про цю оборудку і депутати міської ради. Однак ніхто з них не вдарив на сполох, не підняв громадськість, не підтримав краєзнавця Олександра Остапюка. Тому нині як депутат покладаюся на правоохоронців, які мають перевірити і зробити висновки, чи в законний спосіб здійснено купівлю-продаж. З приводу цього ганебного для Любомля випадку готуватиму запит до прокурора області Дмитра Чепіжака.
