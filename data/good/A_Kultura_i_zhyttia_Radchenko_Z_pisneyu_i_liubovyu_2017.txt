Дозвольте познайомити вас із цікавою людиною, композитором, поетом, співаком Анатолієм Лаврінчуком. Ми з ним уперше побачились, коли він завітав із концертом у наше невеличке село Яхни, що на Фастівщині. Анатолій – наш земляк: народився у 1955 році в селі Дунайка, що всього за 2,5 км від Яхнів. Батько – Андрій Миколайович – директор Дунайківської початкової школи. Мати – Галина Яківна – учитель математики (загальний педагогічний стаж – 50 років) у Яхнівській школі. В ній навчався і Анатолій. Сина виховували в любові та строгості. Анатолій не підвів батьків. Ріс чемним, уважним, закінчив школу із золотою медаллю. Навчався у Київському політехнічному інституті та Національному педагогічному університеті імені М. Драгоманова, за фахом – юрист.

У родині дуже любили пісні. «Співав я змалечку. Пам'ятаю, років ще з 5 співав з бабусею. Горшки побиті, ложки не помиті… а ми музикуємо. Тож як почав співати, так і не замовкаю», – пригадує композитор. Він із молоком матері увібрав любов до української пісні, до рідної землі. Цю любов проніс через усе життя, передаючи її нам у своїх композиціях.

Основним жанром його творчості стала українська пісня-солоспів. Композитор ретельно добирає тексти, пише їх сам. Свою першу пісню на власні вірші «Мені не спиться нині опівночі» створив у 2001 році. Цей твір досі з успіхом звучить на телебаченні та радіо, на концертах народного артиста України Івана Поповича, в репертуарі якого – чимало пісень Анатолія. Зі слів митця, саме Іван Попович став його хрещеним батьком у творчості, саме він першим заспівав пісні Лаврінчука на професійній сцені. А композицію-сповідь «Понад лугом, гей!» представник Національної ради з питань телебачення та радіомовлення у Тернопільській області Михайло Зубик – назвав поезією правди. «З цією піснею, з таким текстом і такою чудовою мелодією, – поділився враженнями М. Зубик, – можна увійти в історію, не написавши більше нічого».

Протягом останніх років композитор постійно співпрацює з українськими поетами – Борисом Олійником, Миколою Луківим, Вадимом Крищенком, Олександром Морозом (відомим громадським діячем та політиком), Михайлом Сіренком, Зоєю Кучерявою, Катериною Вишинською та іншими. Його твори виконують відомі співаки, народні артисти України, а також самодіяльні колективи й солісти. Нині у творчому доробку митця – близько 200 пісень. 2009 року вийшла його перша нотна збірка «Ми з тобою, кохана, іще молоді», а в 2016-ому світ побачила і друга збірка пісень Анатолія Лаврінчука.

Він не уявляє свого життя без музики. У 1972-ому Анатолій разом з друзями створив свій перший вокально-інструментальний ансамбль «Проліски». Згодом його запросили працювати художнім керівником БК села Яхни. Пізніше грав і співав у інститутському «Гольфстримі». А коли пішов працювати на завод «Арсенал», теж створив групу. Там зустрів Антона Дацуника, із яким заснував дует (пізніше йому дали назву «Росичі»), став його художнім керівником. Разом об'їздили багато міст і сіл колишнього Радянського Союзу. Дует став лауреатом премії Всеукраїнського радіофестивалю «Осіннє рандеву 2005», що проходив у Миргороді. Декілька пісень у різні роки виборювали першість у конкурсі «Пісня року». Колектив також постійно їздив із виступами на Західну Україну, до прикордонників. Були там гості з Польщі, Румунії, Чехії, котрі запрошували дует до себе з концертами.

Основу репертуару складали твори самого Анатолія, хоча багато було естрадних номерів інших авторів, а також народних пісень. Кожного року Анатолій Лаврінчук приїжджає до нас на День села. З ним прибувають і його творчі побратими. Чоловік не забув Фастівщини і вважає її своєю малою батьківщиною.

У 2013 році ми разом із директором Фастівського державного краєзнавчого музею Тетяною Неліною та його працівниками підготували та провели вечір-зустріч із композитором у великій залі ФДКМ. На святі були присутні представники Фастівської міської та районної адміністрацій, представники ЗМІ та місцеве телебачення. У концерті взяли участь: головний редактор журналу «Дніпро», поет Микола Луків; заслужені артисти України Світлана Мирвода, Маркіян Свято; педагоги Фастівської музичної школи; працівники РБК; співачка Катерина Салієнко; солістки народного аматорського колективу «Горлиця» Олена Радченко, Тетяна Павленко, Оксана Хоменко; солістка ВІА «Проліски» Надія Огродова та інші. Три години пролетіли непомітно. Всім охочим побачити захід не вистачало місця, дехто стояв, але розходитися ніхто не бажав. Анатолію запропонували провести подібне свято у міському Палаці культури. Такого дійства у Фастові давно не було.
