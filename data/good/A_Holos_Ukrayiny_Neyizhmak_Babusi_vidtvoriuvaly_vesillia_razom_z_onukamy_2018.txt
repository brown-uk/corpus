Цьогоріч удруге його продовжили фактично на півдоби. Адже раніше офіційне закриття відбувалося в неділю опівдні. Тепер ту врочисту й трохи сумну мить перенесли на пізній вечір. За словами організаторів, зроблено це на прохання підприємців, які хочуть у вихідний розпродати якомога більше привезеного звідусіль краму. Тим паче, що, скажімо, у перший день цьогорічного ярмаркування вони традиційно нарікали на брак потенційних покупців. Однак потім, особливо у вихідні, серед велелюддя Жабокрицького майдану яблуку ніде було впасти. Прикро, та через хронічне безгрошів'я далеко не кожен міг придбати потрібний товар, але це вже, як то кажуть, інша, зовсім не ярмаркова історія...

Зрештою, розважалися, веселилися, надихалися нашим національним колоритом усі ярмаркувальники. Їм у цьому, за підрахунками розпорядників дійства, допомагали понад півтисячі народних майстрів і п'ять тисяч(!) самодіяльних та професійних артистів. До того ж долучитися можна було не тільки до співів, танців і жартівливих оповідок, а й до численних майстер-класів та навіть виготовлення «Хлібної мапи України». Останню, тобто величезний різнобарвний коровай зі знайомими всім обрисами нашої держави, привезли у Великі Сорочинці представники однієї з хлібопекарських компаній. Її працівники допомагали кожному охочому виготовити з тіста свою прикрасу до того дива.

Водночас феномен цього неповторного дійства просто на згаданому майдані осмислювали і обговорювали поважні науковці, педагогічні працівники та знані народні майстри. Зокрема, ті з них, хто взяв участь у міжнародній науково-практичній конференції «Сорочинський ярмарок — історична пам'ятка ярмаркування в Україні». Причому тези їхніх доповідей можна було звірити з реаліями, тільки-но переступивши поріг ошатного прес-центру, де відбувався науковий форум. Бо, скажімо, зовсім поруч, у стилізованій панській садибі, вирувало старовинне українське весілля. На ярмарку вперше організували фестиваль цього обрядового дійства.
