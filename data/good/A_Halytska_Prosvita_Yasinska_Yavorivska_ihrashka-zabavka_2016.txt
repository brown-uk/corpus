У Музеї писанкового розпису відкрито виставку традиційних дитячих забавок творчої родини – Галини Шумило й Семена Тлустого з Яворівщини.

Коники, півники, птахи, візочки, колисочки – далеко не повний перелік тих творів, які експонуються. Всі іграшки виготовлені з екологічного матеріалу й розписані яворівським розписом «вербичка» з різноманітними візерунками (квітами, кривульками, цяточками, рисочками, віночками тощо). Загалом представлено близько п'ятсот творів.

Традиційний яворівський розпис виник у XVIII столітті в Яворові Львівської області. Чимало поколінь дітей гралися такими іграшками, проте у 80-их роках XX століття традиція їхнього створення почала занепадати. На щастя, є майстри народного мистецтва, які не тільки активно відроджують яворівську іграшку-забавку, а й створюють нові авторські роботи на основі традицій.

Серед них і творче подружжя Галини Шумило й Семена Тлустого. Пан Семен створює з дерева традиційні форми яворівських забавок, а також втілює авторські розробки. Пані Галина розписує ці іграшки, як і колись, використовуючи в розписах зелений (символізує траву й листя), червоний (плоди й ягоди), синій (небо й воду), жовтий (сонце) кольори.

Народні умільці не тільки успішно творять іграшки-забавки, а й активно популяризують їх на виставках і фестивалях як в Україні, так і за кордоном. Власне, і тепер Семен Тлустий перебуває у Варшаві з творчим візитом. Тож вітання від коломийських шанувальників мистецтва приймала Галина Шумило. Мисткиню вітали, зокрема, генеральний директор Національного музею Ярослава Ткачук, о. Володимир Білослудцев, звучало музичне вітання від родинного вокального ансамблю Кіцелюків під керівництвом Любові Кирничук.

Приємним сюрпризом для всіх відвідувачів стала можливість не тільки побачити яскраві експонати, а й побавитися ними – охочих не бракувало як серед дітей, так і дорослих. Завершилося відкриття виставки майстер-класом з розпису магніту у формі, традиційній для яворівської іграшки.

Виставка триватиме до 31 липня.
