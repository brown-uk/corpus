Мета роботи – розробити алгоритм створення зовнішньої реклами для історичної частини міста на прикладі проектування альтернативних рекламних вивісок, які відповідають сучасним вимогам дизайну, ергономіки, урбаністики та естетики міського простору.

Виклад основного матеріалу

На сучасному етапі розвитку досліджень та розробки реклами для історичного центру міста постає питання фахового підходу та врахування європейського досвіду в облаштуванні історичного простору міста, яке включене до Списку всесвітньої культурної спадщини ЮНЕСКО.

Концепція творення зовнішнього рекламного оформлення міста повинна дотримуватись сучасних вимог дизайну, де зовнішня реклама, комплекс візуальної інформації та міське середовище формують єдиний гармонійний ансамбль. Кожен елемент рекламного засобу повинен бути частиною цілісного естетичного оформлення рекламної інформації і бути на високому рівні дизайнерських рішень. Компетентне проектування та дизайн зовнішньої реклами є передумовою її ефективності як ступеня відповідності рекламного об'єкта (продукції) до створеного уявлення про нього. Без грамотного оформлення рекламоносіїв рекламна діяльність втрачає свою ефективність. Крім того, чинні нормативні акти, передбачені законами України, регулюють принципи та правила розміщення зовнішньої реклами у місті. Важливим є також розуміння, що завдання дизайнерів, які проектують рекламу в історичному середовищі або будинку, полягає у тому, щоб візуально не створювати часового дисонансу.

Більшість інформації, що стосується вивчення специфіки розміщення рекламних вивісок чи конструкцій, є переважно мистецькою чи архітектурною, у той час, як інформаційно-рекламна складова, яка б включала іконографічний, аналітичний та стилістичний аналізи для створення реклами, яка б гармонійно поєднувала форму, зміст і стиль з історичною атмосферою міста, є або поверхневою, або й взагалі залишається без уваги. Власне у цьому і полягає наукова новизна обраної тематики.

Розробка алгоритму створення зовнішньої реклами для історичної частини міста спонукатиме удосконалювати процес наповнення історичного простору міста зовнішньою рекламою, зокрема рекламними вивісками. Потреба у цьому пов'язана з існуванням на ринку зовнішньої реклами нашого міста значної перенасиченості та неузгодженості із архітектурними ансамблями, що знижує ефективність цього виду комунікацій та засмічує візуальний простір.

Під час проектування носіїв зовнішньої реклами необхідно приділити особливу увагу стилю, колористиці, матеріалу та формату, які повинні відповідати стилю міського простору, в якому зовнішня реклама та архітектурні об'єкти гармонійно поєднуються.

Важливим є врахування історичних аспектів створення реклами, зокрема, характерні стильові течії та особливості поєднання зі стилем архітектурного об'єкта, що потребує аналітичних досліджень.

Структуризація необхідного матеріалу для створення рекламних вивісок та його візуалізація у вигляді каталогу, що здійснені за розробленим алгоритмом, будуть практичним посібником для створення такої реклами.

Розробка алгоритму

Термін «алгоритм» вперше застосований у математиці і означає певну послідовність заданих кроків, що виконуються за деякими правилами. Алгоритми обчислювальної техніки виконуються автоматично.

Діяльність людини має також алгоритмічний характер і формується з певних елементарних дій, що виконуються у передбаченому встановленому порядку.

Алгоритмічність дій є властивою усякій діяльності. Творча діяльність має також певні алгоритми, які можна освоїти, зрозуміти та змоделювати. Існують певні алгоритми оцінювання ситуацій чи вибору рішення.

Алгоритмічність проектування зовнішньої реклами полягає у тому, що грамотний дизайн зовнішньої реклами, який асоціюється з архітектурним ансамблем історичного середовища, має бути кінцевим продуктом цілої низки досліджень, що проводяться поетапно. Для цього варто розробити алгоритм необхідних та бажаних кроків у певній послідовності. Це допоможе ретельно та якісно розглянути та виконати усі аспекти та можливості під час створення грамотної реклами. Блок-схема алгоритму проектування реклами показана на рис. 1.

Для того, щоб рекламні вивіски були ефективною формою комунікації і брендингу, водночас не відволікали від архітектурного контексту і не засмічували візуальний простір, грамотний рекламний дизайн в історичному середовищі має бути кінцевим продуктом аналітичних, порівняльних та іконографічних досліджень, запропонованих у цьому алгоритмі.

Під час проектування зовнішньої реклами на історичній будівлі пріоритетом дизайнерського вирішення розробника повинні бути зразки першої реклами, яка була встановлена на об'єкті майбутнього проектування. Для того, щоб її визначити, потрібно дослідити історію розвитку реклами на цьому об'єкті. Для цього використовуються будь-які джерела: архіви, бібліотеки, інтернет-музеї тощо. Дослідження архітектурних аналогів дає змогу компенсувати відсутність або нестачу фотографічних матеріалів, які б дали змогу досконально вивчити історію реклами на досліджуваній архітектурній пам'ятці, а також за відсутності попередньої реклами на ній. Аналіз зразків рекламної шрифтової графіки XIX–XX ст. дає змогу визначити характерні особливості та аспекти її використання у сучасному дизайні реклами в історичному середовищі. Вивчення кольору реклами є також одним з основних пріоритетів проектування в історичній частині міста.
