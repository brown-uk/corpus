Верхньощелепні відростки зрощуються між собою і з медіальними носовими відростками, які також з'єднуються між собою. Унаслідок цього процесу утворюється закладка верхньої щелепи і верхньої губи. Із медіальних носових відростків розвиваються середня частина верхньої щелепи з різцями, передня частина остаточного піднебіння і середній відділ верхньої губи. Інші відділи верхньої щелепи і верхньої губи утворюються з верхньощелепних відростків. Останні відокремлюються від латеральних носових відростків носослізною борозною. Ця борозна поєднує очні западини з нюховими ямками і згодом утворює носослізний канал.

Одночасно зрощуються нижньощелепні відростки, які беруть участь в утворенні закладки нижньої щелепи і нижньої губи. У цей час зачатки очей, що спочатку розташовуються по боках голови, переміщуються і займають положення на передній поверхні лиця. Згодом мезодермальні клітини другої зябрової дуги переміщуються в ділянку лиця і формують жувальні та мімічні м'язи. Ротовий отвір зародка спочатку дуже широкий, він досягає зачатків зовнішнього вуха. Унаслідок зрощення країв ротового отвору й утворення щік ротовий отвір значно зменшується. Таким чином, протягом двох місяців ембріогенезу формується зовнішній вигляд лиця ембріона.

Розвиток верхньої і нижньої щелеп. У мезенхімі нижньощелепних відростків від ділянки вуха до ділянки з'єднання відростків утворюється паличкоподібний гіаліновий хрящ — меккелевий. На сьомому тижні на латеральній поверхні його середньої третини на місці ущільнення мезенхіми розпочинає розвиватися кісткова тканина, яка охоплює нерви вздовж хряща й утворює внутрішньокісткові канали. Одночасно формуються медіальна і латеральна пластинки коміркового відростка, які охоплюють зачатки зубів. До 10-го тижня формується вся нижня щелепа разом із гілкою. Меккелевий хрящ згодом розсмоктується і заміщується кістковою тканиною

У верхньощелепних відростках мезенхімні клітини диференціюються в остеобласти, які утворюють кістку. Також, як і в нижній щелепі, утворюються медіальна і латеральна кісткові пластинки коміркового відростка, які охоплюють зачатки зубів.

Розвиток піднебіння і розділення первинної ротової порожнини на остаточну порожнину рота та носову порожнину. На шостому-сьомому тижнях зародкового життя на внутрішніх поверхнях верхньощелепних відростків з'являються пластинкові виступи — піднебінні відростки. Спочатку вони спрямовані вниз і лежать із боків від язика. Унаслідок зростання нижньої щелепи звільнюється простір внутрішньої дуги. Це зумовлює опущення язика, що приводить до підняття країв піднебінних відростків уверх і до середньої лінії. Піднебінні відростки стають горизонтальними. Протягом двох-трьох місяців краї піднебінних відростків зрощуються між собою й утворюють більшу частину зачатка піднебіння — вторинне піднебіння. Початку середньої лінії зрощення вторинного піднебіння надалі буде відповідати різцевий отвір. У краніальних ділянках вторинне піднебіння з'єднується з невеликою передньою частиною піднебіння трикутної форми, яка починається з первинного піднебіння. Унаслідок цих процесів виникає зачаток твердого і м'якого піднебіння, який розділяє первинну ротову порожнину на нижній відділ — остаточну порожнину рота і верхній відділ — носову порожнину.

На 10-му тижні від даху носової порожнини вниз до лінії з'єднання піднебінних відростків росте носова перегородка. Вона розділяє носову порожнину на праву і ліву половини. На латеральних стінках носової порожнини розвиваються носові раковини. Внаслідок упинання епітелію носової порожнини в прилеглу мезенхіму виникають придаткові порожнини.

Із верхньої щелепи окостеніння переходить на первинне піднебіння і краніальну частину вторинного піднебіння, внаслідок чого ці відділи перетворюються на тверде піднебіння. У каудальній частині вторинного піднебіння утворюється м'язова тканина і виникають м'яке піднебіння та його язичок.

Розвиток присінка порожнини рота. На шостому тижні ембріогенезу епітелій верхнього і нижнього країв ротового отвору ембріона стовщується і у вигляді дугоподібної пластинки занурюється в підлеглу мезенхіму та одразу ділиться на дві пластинки — присінкову і зубну. Центральні ділянки присінкової пластинки частково дегенерують, таким чином, утворюється відкрита губоясенна борозна, яка відокремлює щоки і губи від зачатків верхньої та нижньої щелеп і дає початок присінку порожнини рота.

Уроджені вади розвитку лиця і порожнини рота. Лице і порожнина рота формуються внаслідок зрощення різних відростків, але повністю не з'єднуються, і в цих ділянках залишається невелика кількість клітин. У подальшому розвитку ці борозни згладжуються й утворюється остаточний зовнішній вигляд лиця. Коли дія ушкоджувальних чинників збігається з часом активного формування лиця і порожнини рота, може виникати низка вад розвитку цієї ділянки через порушення процесу з'єднання відростків. Цей період триває від 4-го до 12-го тижня внутрішньоутробного розвитку плода. До таких вад розвитку належать уроджені щілини губ, піднебіння і лиця. Ці вади частіше розвиваються при деяких хромосомних аномаліях, також можуть виникати під дією тератогенних препаратів, інфекційних хвороб, опромінення, гормонів, але в основному вони є багатофакторними захворюваннями. Ці порушення розвитку можуть бути ізольованими, комбінованими або одним із симптомів уродженого синдрому.

Патологія первинного піднебіння виявляється щілинами верхньої губи і передніх відділів верхньої щелепи. Найчастіше трапляється вроджена щілина верхньої губи. Ця вада розвитку виникає внаслідок порушення зрощення медіального носового відростка з верхньощелепним. За клініко-анатомічними особливостями виділяють три форми щілини верхньої губи: приховану, неповну і повну. Трапляються різні варіанти ураження: однобічна або двобічна, може комбінуватися зі щілинами коміркового відростка і піднебіння, дуже рідко аномалія поєднується з очно-носовою щілиною. Окрім самої щілини, постійними анатомічними ознаками є скорочення верхньої губи, деформація носа і коміркового відростка. Серединне розщеплення верхньої губи виникає за незрощення медіальних носових відростків між собою.
