<id>B</id>
<author_surname>Шеремета</author_surname>
<author_name>Володимир</author_name>
<title>Звернення Бюро УГКЦ з питань екології з приводу Великопосної ініціативи 2013 р. «Екологічне навернення для порятунку створіння»</title>
<publ_in>Відповідальність за створіння</publ_in>
<url>http://www.ecoburougcc.org.ua/ekologichni-dokumenti-tserkvi/ekobjuro-ugkts/869-zvernennja-bjuro-ugkts-z-pitan-ekologiyi-z-privodu-velikoposnoyi-initsiativi-2013-r-ekologichne-navernennja-dlja-porjatunku-stvorinnja</url> 
<publ_part></publ_part>
<publ_place></publ_place>
<publisher></publisher>
<year>2013</year> 
<pages></pages> 
<length>490</length>
<alt_orth>0</alt_orth>
<errors>довкілля і - довкілля, і</errors>
<comments></comments>
<body>
Дорогі у Христі!
Великий піст – це той духовний оазис посеред шаленого ритму сучасного споживацького суспільства, в якому ми знаходимо Джерело відродження свого єства і покликані зростати у Божих та моральних чеснотах.
Великий піст жодним чином не зазіхає на нашу свободу і не має за мету щось забрати. Його призначення полягає передусім у тому, щоб збагатити нас і визволити із рабства гріха для правдивої свободи дітей Божих, щоб ми були справді щасливими, щоб ми були благословенням для наших ближніх та всього створеного Богом світу. Відчуження людини від Бога і бажання поставити на Його місце себе чи якесь інше створене добро призводить до важкого захворювання особи – гріховного рабства, яке становить загрозу не тільки для її життя, але, рівно ж, і для людської спільноти та всього створіння. Поневолена гріхом людина стає бездумним споживачем, експлуататором та руйнівником, який сіє навкруги пустку та смерть. Екологічний вимір гріха стає сьогодні все більш очевидним і спричинює глобальну екологічну кризу з катастрофічними наслідками для всього людства.
Особливо критичною є екологічна ситуація в Україні. З огляду на це Бюро УГКЦ з питань екології, вже традиційно, в часі Великого посту проводить ініціативу «Екологічне навернення для порятунку створіння», яка має за мету допомогти усвідомити, що бути християнином, і взагалі, людиною, означає відповідально та бережливо ставитись до всього створеного Богом світу.
Цією ініціативою хочемо не тільки привернути увагу до насущних проблем довкілля, але, передусім, спричинитися до подолання їх внутрішніх причин, серед яких ключовою є криза екології людини, її віри, духовності та моральності.
В контексті Року віри, який відзначається у Вселенській Церкві, особливим завданням ініціативи є сприяти плеканню автентичної цілісної віри в Творця та Спасителя, здатної переобразити всю нашу істоту для нової поведінки і життя у Христі. Цьому зокрема мають послужити катехитичні роздуми про екологічний вимір Божих та моральних чеснот. Відповідно, на кожну неділю Великого посту буде запропоновано спеціальну екологічну катехизу про одну з чеснот, яку можна буде знайти на сайті «Відповідальність за створіння».
В контексті Року дияконії, який відзначається в УГКЦ, завданням ініціативи є спричинитися до конкретних діл милосердя до природи, які рівно ж є і свідченням любові до ближніх та здійсненням дияконального служіння Церкви, адже людина є складовою частиною організму Божого створіння. Діла милосердя стосовно природи починаються із намагання зменшити негативний вплив нашого повсякденного життя на довкілля і конкретизуються у таких простих речах, як бережливе і ощадливе ставлення до безцінного Божого дару – води, заощадження інших природних ресурсів, раціональне використання побутових електроприладів тощо.
Щиро запрошуємо долучатися до даної ініціативи всіх, хто прагне, щоб наше навернення до Бога і життя у Ньому були більш цілісними, а свідчення християнської віри в Бога Творця та Спасителя в сучасному світі було більш дієвим. Задумаймося, яким чином можемо засвідчувати у повсякденному житті свою християнську віру вчинками милосердної любові стосовно природного довкілля і почнімо робити перші кроки в цьому напрямку.
В особливий спосіб просимо духовенство та катехитів про підтримку ініціативи та допомогу в осягненні її завдань і мети, завдяки повчанню про цілісність християнської віри та відповідальності за створіння у проповідях, катехитичних заняттях та підготовці до святої тайни Покаяння.
</body>