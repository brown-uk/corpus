Так я татові й сказала. Але він все одно не дав мені номера, мабуть, він його загубив і посоромився про це сказати. Це сумно, на його місці я би вивчила цей номер напам'ять.

Мені цікаво, чи є у Бога велосипед, і як часто Він ним користується. Якщо нечасто, мені хотілось би його позичити, мені дуже хочеться мати велосипед, але тато не може мені його купити через фінансову кризу. Чи Бог знає, що таке фінансова криза і чи може зробити так, щоб у тата її не було? А може, Бог міг би подарувати мені велосипед? Чи подобається Богові пити каву з ковбасою? Чи боліло колись у Бога серце? Чи у Царстві Небесному у нас буде така сама квартира, чи, може, краща? Мені хотілося б, щоб вона була краща. Чи Він переселить тоді маму до нас? Чи мама за нами сумує? Чи Бог приходить до неї в гості? Чи не здається Богові, що Бабуня плете забагато серветок? Може, це від того в неї ломить кості? Чи вміє Бог ремонтувати поламані телевізори? Чи смакує Богові тушкована капуста з м'ясом і чорносливом? Її часом у неділю готує тато, коли він у доброму гуморі, може, Бог захоче прийти до нас у гості наступної неділі? Тоді тато напевно зготує капусту. Які цукерки Бог любить, всякі чи тільки шоколадні, бо я карамельок терпіти не можу. Гостей треба до чаю частувати цукерками, так заведено. Тато купує шоколадні батончики, він каже, що це і дешево, і не карамелька. Думаю, якби не фінансова криза, він купував би їх більше і частіше. А також вафлі, мені подобаються вафлі, вони кращі за вівсяне печиво, хоча тато думає, що вівсяне печиво смачніше. Чи може Бог сказати татові, щоб він більше не годував мене вівсяною кашею, бо це дуже несмачно. Нехай краще годує консервами, мені дуже подобаються сардини в олії. Я могла би їсти їх на сніданок, обід і вечерю. Але здається, це також неможливо через татову фінансову кризу. Чи може Бог зробити так, щоб більше не глушили радіо, бо тато тоді дуже нервово бігає по кухні й Бабуня обіцяє його побити. Якщо Бабуня його поб'є, він не зможе ходити на роботу.

Сьогодні я не можу заснути, чую як за стіною постогнує Бабуня, на кухні тато намагається ловити радіо «Свободу». Я думаю, що, мабуть, у Бога немає велосипеда, якби був, Він би вже давно мені його подарував. Хоча це негарно вимагати собі подарунків незаслужено, принаймні Бабуня так завжди говорить. Я не знаю, чим можу заслужити у Бога велосипед, мабуть, не роботою, тато он скільки ходить на роботу, а досі не заслужив ні велосипеда, ні чогось кращого, він завжди каже, що з цієї роботи йому добра ніякого, тільки волосся сивіє. Я не хочу, щоб у мене сивіло волосся, хоча якщо воно буде такого кольору, як молоко або як сніг, мені це, може, й сподобається. Можливо, Бог також хотів би отримати від мене якийсь подарунок, тільки я не дуже знаю, що Йому можна подарувати, я не знаю, що в Нього є, а чого немає. Я можу шнурки виплести — жовті, або червоні, або зелені, інших кольорів ниток у мене тепер немає, чорні вже закінчилися, бо я виплела шнурки для татових черевиків.
