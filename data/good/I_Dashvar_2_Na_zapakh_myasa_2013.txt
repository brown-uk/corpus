<id>I</id>
<author_surname>Дашвар</author_surname>
<author_name>Люко</author_name>
<title>На запах м'яса</title>
<publ_in></publ_in>
<url></url>
<publ_part></publ_part>
<publ_place>Харків</publ_place>
<publisher>Клуб Сімейного Дозвілля</publisher>
<year>2013</year>
<pages>66-67</pages>
<length>1550</length>
<alt_orth>0</alt_orth>
<errors>спилимо - спиляємо</errors>
<comments></comments>
<body>
А Майці перед очі чомусь — фантазії, що вони виникли в голові, коли побачила в Інтернеті світлину білої хати посеред здичавілих груш: молоко, світанок, олені виходять із лісу… Наче потьмяніла картинка, уже геть непотрібна без Толі.
— Так я чого приїхав… — почула Полканів голос. — На бензин витратив утричі більше, ніж ти дала. Давай уже… Ходімо до твоєї хати. Добавиш пару десятків гривень. Бо теє… самі витрати. І Великдень нормально не відсвяткував із проблемами вашими…
— Потім, — прошепотіла Майка. — Спершу оленя дочекаюся…
Галаган здивовано розвів руками: недарма Горох здимів. Дівка якась підозріла! То голою ходила, тепер до Сані-жида прибилася і верзе казна-що!
— Я грошей дам, — відказала од дверей Уляна. — Скільки треба?
Майка вийшла з хати Санджива за десять хвилин після того, як капулетцівська делегація забралася, жваво обговорюючи чудну реакцію дівчини на підлий вчинок Тольки Гороха.
— Я в нормі, — тоскно сказала Сандживу. — Не повішуся…
— Прийми… І душа заспокоїться, — порадив.
Ох, легко йому все! Знай усміхається. Наче квітка оранжерейна, що вона ніколи справжніх негод не знала.
— Невже тебе ніколи не зраджували?! — спитала приголомшено.
— Простив… — Знизав плечима, ніби вибачився. — Далі пішов…
— Тільки тепер за мною не йди! — попросила, вискочила надвір.
Уляна біля ґанку крутиться. Косує на Майку стривожено. Варто зойкнути — кинеться на поміч. Ні… Навіть не подякувала сусідці. Посунула до лісу. Сонце світило, вітер цілував — не помічала. Дивилася під ноги, дивувалася незрозумілому байдужому спокою, що він раптом огорнув душу. Живий… Толя живий. Що ж він так… Хоч би сказав… Майка б не тримала. І раніше ніколи не тримала, хоч чекала щохвилини…
— Не любив?.. — Зупинилася. Всілася на поваленій сосні при ґрунтовій дорозі.
Що ж там за Соломія така? Хоч би одним оком глянути. Зрозуміти, що за сила в ній. Толі ноги поламали, а йому — тільки вона?.. Чому ж Майку ніхто так сильно не кохає? А вона сама? Хіба любила Толю? Хтозна? Ніколи не казала «люблю», ніколи не клялася. Він — брат їй, це точно. Друг. Рідна людина. Простягнув їй руку, вихопив із моторошної ями… До ста років мріяла з ним жити, бо поряд із ним спокій і радість, а він…
— Чому ж не сказав?.. — роздратувалася, завелася. — Хіба друзі так вчиняють?
Задумалася. Гірко… Та не страшно, як тоді, коли Андрій відступив, злякався, зрадив… Здивувалася: ані у виснажливих болях, ані в обнадійливому одужуванні не згадувала Андрія, та він незримо був поруч. Наче спостерігав за Майкою: «Є ще Рита?..»
Роззирнулася: немає нікого навкруги, а хочеться на таку крапку перетворитися, щоби ніхто самотньої Майчиної гіркоти не бачив — ані сосни, ані тварини, ані птахи… Над головою — «кру»…
Підвела очі — у небесах крук. Сам.
— Ти?..
Крук кричав безперестанно: «Кру-кру…» Усе нижче… Майка зіщулилася: зараз налетить вихором, битиме гострим дзьобом. Уб’є? Давно полює.
Підхопилася, думки різні: «Чого ж це крук сам нападати здумав? А пара де? Втратив? Теж сам тепер?.. Хіба так буває? От дізнатися б».
Побігла до хутора.
Крук не відставав. Зробив коло над Майчиною головою, опинився перед нею, піднявся в небеса, стрімголов понісся на дівчину. Майка зойкнула, перечепилася через камінь на дорозі, впала, затулила голову руками, відчула, як від крукових крил сколихнулося повітря.
Крук не вдарив. Майка раптом почула поряд хиже сичання. Відняла руки від лиця — поряд із нею вигинав спину Хаус. Крутив головою, стежив за круком, несподівано плигнув високо в повітря, та крук виявися спритнішим. Злетів у височінь, закрукав ще голосніше, подався геть.
— Хаусе… — Майка зіпнулася на ноги. Обережно підійшла до котиська. Та Хаус не жадав близьких контактів. Відскочив убік, зиркнув на дівчину холодними жовтими очима, щез у високій траві.
Майка стояла посеред дороги, вдалині хутір: до хати ноги не несуть, з лісу бігти хочеться. Зникли бажання й місця на землі, де б Майка хотіла зігрітися. Усміхнулася спустошено, подибала до свого обійстя. Не йшла в дім. До вечора просиділа на ґанку, дякувала Уляні і Сандживу — не чіпали, не надокучали.
Разом із темрявою увійшла до хати. Світла не запалювала. Намацала декілька крашанок, що вони не влізли до великоднього кошика, лишилися на столі. Обчистила одну, з’їла. Лягла на тапчан. Де ж Толя зараз?.. Поїзди, літаки… Гнала гіркі думки, вмовляла себе: «Спати, спати. Забутися до ранку, завтра стане легше».
Не заснула. На ранок стало тільки гірше.
Сповзла з тапчана, побрьохала до грубки — топити вже не треба, тепло, та електрики нема, а воду для чаю якось має зігріти… Закинула в грубку березові дрова, що їх Толя тиждень тому привіз, поскладав біля хати. Поставила на чавунні кільця чайник, що його Толя ще на початку березня купив. Полізла по цукор і заварку, що їх Толя…
Збентежилася… Перелякалася. Як житиме? Згадала про свій гаманець, що після першого походу до Томиного магазину ще взимку забула про його існування, бо Толя про все дбав.
— Ого… Ще шістсот тридцять гривень лишилося…
Знайшла на полиці глиняний горщичок, що він їм із Толею місцем зберігання грошей слугував. Горох повертався із заробітків, вкидав гривні до горщика: «Маню… Кришку яку знайди, бо як миші доберуться — погризуть гроші…»
— Дві тисячі вісімсот…
Знадвору шурхіт. Кинула горщик на столі, вихором надвір. Толя?
Біля ґанку Санджив по-хазяйськи накриває брезентом китайський дирчик. Поряд Хаус кола навертає.
— Дощі обіцяють… — сказав Санджив замість «доброго ранку».
— Ти… Ти не можеш так… Заходити, як до себе! Робити тут усе, що тобі заманеться.
— Вибач. То я так… На чай прийшов тебе запросити.
— Уже… чаювала!
Випроводила Санджива, сіла на ґанку.
— Толя повернеться, — прошепотіла впевнено.
Підхопилася, пішла городом. Та повернеться! Оглядала прив’ялі без поливання кущі помідорів, грядки з буряками й морквою. Повернеться! Заходилася воду з колодязя тягати — повернеться, бо сам сказав: Маня — його ліки. Так он від чого зцілювався… Від кохання нещасливого. Забути Соломію не міг, а вона… У-у-у, стерво! Не кохала Гороха! Голову морочила. Бо інакше хіба б повернувся сюди сам?.. Без Соломії… Скалічений.
— Не любила! — Майка зраділа страшному Гороховому горю.
Заливала холодною водою город, бачила перед собою незнайому хижу Соломію: ох і ожила ж вона, певно, коли побачила Толю. Чиє ж серце не звеселиться, коли бачиш палке кохання? Майка й досі Коробова згадує, бо він один клявся кохати її вічно. Чекати до скону. А Майка йому: «Іди до біса». Отак і Соломія вчинить. Так і буде. Поманить, розщедриться краплею свого часу — бери, кульгавий! І щезне, коли наїсться його любові досхочу… А Толя на хутір повернеться. До Мані своєї. Курей заведуть, картоплі надлишок продадуть, ганятимуть на дирчику лісами — гриби, ягоди. Толя казав: тут стільки суниці, малини в лісах на сонячних галявинах. І грибів… На одних тільки білих нормально заробити можна. І на горіхах.
— Нікуди звідси не поїду! Дочекаюся! — упевнилася.
Полила город, заходилася в хаті лад наводити. Поскладає Толині речі рівненько, він повернеться, здивується, бо все казав: «Маня — вихор». Швидше розкидає все, ніж поскладає.
Не йшов кульгавий із голови. Вляглася на тапчан, очі в стелю — на блакитній стелі дві чорні плями. Круки кляті…
— Не зурочите! — затялася.
Підхопилася. До вікна — нема крука. Чого це він?.. Хауса злякався?
— Толя повернеться, спилимо тебе! — сказала груші.
У шлунку занило: їсти! Кинулася до грубки — чайник википів, тріщав на чавунних кільцях, емаль шматками відколювалася.
— Дідько! — Відсунула чайник, поставила на кільця каструльку з водою. Був би Толя, не проґавив би чайник…
— Не пропаду! Дочекаюся, — пробурмотіла невпевнено.
Надвечір середи після Великодня уже виглядала Толю біля хвіртки, наче Соломія мала швидко насититися любов’ю кульгавого, уже відпустити, щоби той знову рани зализував, не забував, лише забувався в Маниних обіймах.
Уляна підійшла.
— Дитино…
— Толя повернеться, — відказала Майка. — Я знаю…
— То не поїдеш із хутора?
— Чого б це? А оце все на кого? — Кивнула на хату, веселий город, дирчик під брезентом.
— Толя казав, з електриками в Добриках домовився… Щоби після Поминальної неділі дроти нам полагодили. А без нього, певно, не приїдуть…
— Приїдуть!
— Добре, добре… Я в місто завтра їду. Може, тобі чогось купити?
— Нічого не треба. Як знадобиться, на моторолер сяду, сама куди завгодно доїду! — зухвало відрізала Майка.
Уляна глянула на дівча стурбовано.
— Важко без Толі?..
— Він повернеться! — вигукнула Майка. — Нізащо мене не покине! От побачите!
Уляна закивала: мовляв, добре, добре. Пішла до свого двору. Майка на мить завмерла, побігла за нею на вулицю.
— Уляно… Стійте! Спитати хотіла… — Стала навпроти сусідки, насупилася. — Оце думаю… А чим тут люди на життя заробляють?! Мені ж якось заробляти тепер треба. Раніше Толя все… А тепер… Ви не думайте — він повернеться, але хочу… Щоби не тільки він заробляв! Щоби і я…
— Нема в людей у селі роботи, крім господарств своїх. Хто городиною торгує, хто худобу розводить на м’ясо й молоко. Підторговують хто чим… Підробляють одне в одного на ремонтах, будівництвах… Чи на заробітки до міста їдуть.
— Навчіть мене свічки робити.
— Повернуся — навчу, — пообіцяла Уляна.
— Ви завтра їдете?
— Так, у четвер…
Капулетці жваво обговорювали втечу Тольки Гороха від <emphasis>городської</emphasis> з Лупиного хутора. Розгризлися на два табори. Чоловіки за кульгавого горою: від доброї жінки чоловік хіба дремене?.. Чи ви самі не бачили? Тягав на горбу все тій дівці — і дрова, і картоплю мішками. Та хто ж таке ледащо витримає? Баби, хоч особливої прихильності до Майки не мали, та з почуття жіночої солідарності відгавкувалися активно: бачили очі, що брали, їжте, хоч повилазьте! А щоби ото щезати, коли вже всьому селу зізнався: живе з нею, як із дружиною. Та що то за чоловіки пішли? Ледь що сталося — у кущі!
Полкан із Галаганом обидва табори розбороняли, як особи, що вони всю правду про ті події знали. Полкан дівку жалів.
— Вона не в курсі була… Що Горох брехав! Тож ні в чому не винна! — заявляв.
Галаганові ще та пательня руку гріла, якою він Тольку Гороха по голові лупонув… Ярився.
— Толька — йолоп! Не вірив, коли поважні люди йому правду в очі! Хай тепер відхаркує за те, що зі стервом зв’язався!
Не заспокоївся, і коли в середу після Великодня куми зібралися сім’ями в Реп’яхів удома. Чарку піднімав, — «Христос воскрес!», — а все про кульгавого.
</body>