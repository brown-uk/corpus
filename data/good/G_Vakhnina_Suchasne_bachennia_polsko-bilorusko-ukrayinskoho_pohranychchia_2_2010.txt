Усі ці питання є особливо важливими для сучасних фольклористики та етнології в контексті дослідження етнічних конфліктів, пошуків можливостей та шляхів їх уникнення в суспільстві. Не випадково в Польщі саме в Інституті археології та етнології Польської академії наук ще в 1994 році відбулася наукова конференція, присвячена етнічним конфліктам, у якій узяли участь етнологи, фольклористи та історики (В. Кравчик-Василевська, Д. Сімонідес, М. Герліх).

Сучасна фольклористика пострадянських країн дедалі активніше долучається до європейського та світового наукового процесу, разом з тим жодна з них не втрачає своєї специфіки та національної своєрідності. Взаємодіючи з етнологією, історичною та культурною антропологією, вона шукає нових підходів до концепції сучасного світу та традиційних уявлень про нього.

Пограниччя висуває перед дослідниками широкий спектр проблем, які потребують нових оцінок і підходів та вирішення яких дасть можливість виявити особливості міфологічного бачення крізь призму народної поезії слов'ян.

Наукові співробітники ІМФЕ ім. М. Т. Рильського присвятили цим питанням кілька праць, які за часів тоталітарного режиму в колишньому СРСР розглядалися з погляду інтернаціонального та національного. Національна ідентичність завжди чітко регламентувалася і не виходила за рамки тогочасної цензури. Тому збірник наукових праць «Під одним небом. Фольклор етносів України» став одним з перших, як і попереднє видання Інституту, присвячене фольклору української діаспори – «Фольклор українців поза межами України», – де різнобічно висвітлено народну творчість українців, які проживають за кордоном. Однією з найновіших розвідок стало видання «Пісенна культура польської діаспори України», де опубліковано тексти народних пісень поляків України з нотами.

Категорія пограниччя останнім часом привертає особливу увагу дослідників різних наук, насамперед істориків, етнологів, фольклористів та літературознавців, які дедалі частіше звертаються до вивчення локальних явищ культури, зокрема на міжрегіональних рівнях. Підвищену увагу дослідники польської культури приділяють явищам, які відбуваються на польсько-українському, польсько-білоруському чи польсько-німецькому та польсько-чеському порубіжжі.

Фольклорні традиції українсько-польського пограниччя пов'язані з низкою спільних історичних та культурних традицій, які повсякчас поєднували наші народи. В українсько-польських взаєминах у сфері культури важливу роль завжди відігравали саме народні традиції, що як у минулому, так і сьогодні привертають увагу відомих учених з різних країн (О. Кольберг, О. Брюкнер, К. Мошинський, Г. Капелусь, Є. Бартмінський, С. Грица, Р. Кирчів та ін.), під час збирацької діяльності яких зафіксовано величезну кількість фольклорних та етнографічних матеріалів, зокрема чимало давніх текстів.

Проблема етнофольклорного пограниччя стала об'єктом спільних проектів ІМФЕ ім. М. Т. Рильського з Інститутом археології та етнології Польської академії наук та Інститутом етнографії Угорської академії наук.

Українські фольклористи й етнологи провели ряд експедицій на українсько-польському пограниччі, зокрема в східні регіони Польщі – Північне Підляшшя та Волинь, – результати яких було опубліковано (С. Грица, Р. Кирчів, Л. Вахніна, В. Борисенко). Важливість дослідження фольклорної культури порубіжжя також показала міжнародна наукова конференція «Україна-Польща. Етнічне та культурне пограниччя», організована Польським народознавчим товариством за участю ІМФЕ ім. М. Т. Рильського (серпень 2006 р.), яка продовжила низку попередніх конференцій, присвячених цій проблематиці (польсько-німецьке, польсько-чеське, польсько-білоруське пограниччя), що були започатковані в Польщі.

У 2006 році Центром етнології Інституту археології та етнології ПАН з ініціативи М. Дрозд-П'ясецької з метою розгляду проблем пограниччя було проведено Літню школу для молодих дослідників Центрально-Східної Європи, у межах якої відбулася тематична конференція (Казимеж-Дольний).

Важливим чинником при дослідженні згаданої проблеми українськими науковцями є не тільки їхня участь у конференціях, організованих в Польщі та інших країнах, а й перенесення європейського наукового досвіду на український ґрунт. Таким показовим явищем стало видання спецвипусків журналу «Народна творчість та етнографія», присвячених угорській, французькій, польській, болгарській, македонській, японській та білоруській етнології, зініційованих директором ІМФЕ ім. М. Т. Рильського академіком Ганною Скрипник. В одному з номерів (2007, № 1) увагу було приділено польській етнології (наукові координатори – Л. Вахніна та М. Дрозд-П'ясецька). Серед його авторів – відомий дослідник українсько-польського пограниччя іноземний член НАН України Стефан Козак.

Питанням самоідентифікації продовжують займатися як фольклористи, так і етнологи ІМФЕ ім. М. Т. Рильського. Із цієї теми традиційними стали щорічні наукові конференції та спільні проекти, адже сучасні дослідження дедалі більше потребують комплексного та міждисциплінарного підходів.

Вивчення українсько-польського етнокультурного пограниччя, як і збереження фольклорних традицій, неможливе без врахування «білоруського» фактору. Це підтвердили як наші дослідження на Волині (у Любомльському районі, на польсько-українсько-білоруському пограниччі), так і записи українського фольклору на Північному Підляшші, де місцевих українців на польсько-білоруському пограниччі протягом багатьох повоєнних років вважали білорусами, тоді як вони були носіями українського фольклору та мови, залишаючись мешканцями своєї «малої» батьківщини.

Важливу роль у дослідженні має відіграти комплексний та міждисциплінарний підхід до розгляду нової моделі ідентичності з врахуванням сучасних факторів міжкультурної європейської взаємодії та етнокультурного розмаїття порубіжних районів. Це сприятиме залученню етнічної проблематики до кола об'єктів вивчення інших соціальних наук (політології, соціології, демографії, географії, лінгвістики тощо), що вже відбувається в європейському просторі.

Проведення такого вивчення відкриє перспективи виходу українських дослідників на рівень сучасної європейської науки та забезпечить гідне місце української культури в міжкультурній взаємодії, що дозволить дати оцінку її внескові в європейську цивілізацію.

В ІМФЕ ім. М. Т. Рильського спільно з білоруськими вченими впродовж останніх років здійснювався проект, присвячений дослідженню українсько-білоруського пограниччя.

З 2009 року за підтримки Державного фонду фундаментальних досліджень Міністерства освіти та науки України виконується новий проект – «Цивілізаційний внесок Білорусі та України в загальнокультурний європейський простір». Передбачено продовжити згадане дослідження разом з польськими та білоруськими фольклористами.

До питань, що потребують особливої уваги, належать етнофольклорний та культурологічний аспекти вивчення проблеми національної самоідентифікації, збереження мови та культури, асиміляції тощо.

Важливим внеском у дослідження цієї тематики стала наукова дискусія під час проведення міжнародної наукової конференції «Процеси самоідентифікації на українському порубіжжі» (Київ, 12 грудня 2007 р.), у якій також узяв участь відомий дослідник етногенезу, науковий співробітник Інституту етнографії Угорської АН професор Петер Вереш (Угорщина).

Вивчення пограниччя на сучасному етапі потребує комплексного історичного, культурологічного, лінгвістичного та етнопсихологічного аналізу запозичень і взаємодій. Результати таких досліджень матимуть важливе значення для національно-етнічного, політичного та культурного розвитку сучасного світу.
