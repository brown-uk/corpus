<id>H</id>
<author_surname_1>Гнатюк</author_surname_1>
<author_name_1>Ярослав</author_name_1>
<author_surname_2>Гоян</author_surname_2>
<author_name_2>Ігор</author_name_2>
<title>Філософія. Вступ до теорії</title>
<publ_in></publ_in>
<url></url>
<publ_part></publ_part>
<publ_place>Івано-Франківськ</publ_place>
<publisher>Симфонія форте</publisher>
<year>2017</year>
<pages>13-15</pages>
<length>686</length>
<alt_orth>0</alt_orth>
<errors>дальше - далі</errors>
<comments></comments>
<body>
Догматизм певною мірою притаманний монізму, дуалізму і плюралізму.
<b><i>Монізм – це філософська позиція, яка визнає існування однієї першооснови світобудови – матерії або духу.
Дуалізм – це філософська позиція, яка визнає існування двох рівноцінних і самостійних першооснов світобудови – матерії та духу.
Плюралізм – це філософська позиція, яка визнає існування багатьох рівнозначних і самостійних першооснов світобудови – матеріальних або духовних початків.</i></b>
Філософська позиція може набувати статусу філософської стратегії. У випадку, коли філософська позиція відіграє роль вихідного принципу при побудові філософського вчення чи філософської системи, філософська позиція трансформується у філософську стратегію.
<b><i>Філософські стратегії – це вихідні принципи, які лежать в основі побудови і розвитку філософських теорій та систем.</i></b> Основними філософськими стратегіями є матеріалізм та ідеалізм.
<b><i>Матеріалізм – це філософська стратегія, яка виходить з того, що буття, природа, матерія є первинними, а свідомість, мислення, дух – вторинними. 
Ідеалізм – це філософська стратегія, яка визнає дух, свідомість, мислення первинними, а буття, природу, матерію – вторинними.</i></b>
Ідеалізм не збігається з релігією. Ідеалістична філософія базується на раціоналізмі, є раціональною діяльністю, а сакральна релігія має ірраціональну основу. Тому ідеалізм і релігію не слід ототожнювати.
<b>5. Філософія як основа світогляду</b>
Філософія є різновидом світоглядного знання. <b><i>Світогляд – це система поглядів людини на світ та своє призначення у світі.
Складовими світогляду</i></b> як цілісного утворення є:
1) знання і засновані на цих знаннях погляди та переконання;
2) цінності, норми та ідеали;
3) програми діяльності.
<b><i>Рівнями світогляду</i></b> вважаються:
1)	світовідчуття або почуттєво-емоційний рівень;
2)	світосприйняття або досвід формування цілісного образу світу;
3)	світорозуміння або раціональне пояснення картини світу. Саме його і репрезентує філософія. 
Розрізняють позатеоретичний і теоретичний світогляд.
<b><i>Позатеоретичний світогляд – це бачення людиною свого взаємовідношення зі світом на основі чуттєвості, уяви і фантазії.</i></b> До нього відносять міфологію і релігію.
<b><i>Міфологія – це позатеоретична форма світогляду, у якій синкретичне знання виражене в образах та метафорах.</i></b> Зміст синкретичного знання складають уявлення про цілісність світу, злиття людини із природою, її нероздільність із власним родом та залежність людського існування від природи і колективного буття роду. У міфології возвеличується <b><i>Природа.
Релігія – це позатеоретична форма світогляду, у якій сакральне знання виражене в символах, образах і метафорах</i></b>. Сакральне знання містить уявлення про світ Бога як світ Святині та світ людини як витвір Бога, а також про релігію як зв’язок між цими світами. Релігія докладно пояснює місце і роль людини у світі, значущість віри в Бога, який забезпечує цілісність людської істоти і гідний поклоніння. У релігії абсолютизується <b><i>Надприродне. 
Теоретичний світогляд – це бачення людиною свого взаємовідношення зі світом на основі знання, пояснення і передбачення.</i></b> До нього відносять науку і філософію. 
<b><i>Наука – це теоретична форма світогляду, у якій ціннісно нейтральне, об’єктивне знання виражене в поняттях і категоріях</i></b>. У науці найважливішою є <b><i>Істина</i></b>.
Науковий світогляд суттєво відрізняється від філософського. Наука досліджує реальний світ, а не думки людей про нього. Її цікавить об’єктивне знання про явища дійсності, а не суб’єктивні уявлення і непевні думки про них. Філософія, на відміну від науки, досліджує світ не сам по собі, а людський погляд на світ, людське розуміння світу. Вона вивчає думки, твердження, переконання людей, зміст їхнього знання.
<b><i>Філософія – це теоретична форма світогляду, у якому вірознання або абсолютне знання виражене у категоріях, екзистенціалах і концептах.</i></b> У філософії обґрунтовується Відносність Абсолютного. За цим положенням, кожна філософія як абсолютне знання є думкою своєї епохи, не йде у своєму розвитку дальше свого часу.
Принципова відмінність філософського світогляду від інших світоглядів полягає в тому, що міфологія, релігія і наука збігаються із відповідними світоглядами, тоді як філософія виступає їх основою. Філософія супроводжує міфологію, релігію і науку, постаючи їх теоретичним базисом. Звідси такі розділи філософії як філософія міфології, філософія релігії та філософія науки.
<b><i>Дидактичні матеріали до теми 
Глосарій
Метафілософія</i></b> – це філософське самоосмислення філософії. 
<b><i>Філософія</i></b> – це теоретичний вираз принципів розуміння дійсності.
<b><i>Філософська ідея</i></b> – це найзагальніша форма філософського знання, яка поєднує об’єктивне знання про дійсність і суб’єктивну мету її перетворення.
<b><i>Філософське вчення</i></b> – це послідовне розгортання філософських ідей.
<b><i>Філософська система</i></b> – це філософське вчення, у якому початок обґрунтування філософських ідей збігається із його завершенням.
<b><i>Філософська теорія</i></b> – це найбільш розвинена форма і порівняно завершена система філософського знання.
<b><i>Філософська школа</i></b> – це філософи, що послуговуються спільним філософським методом та мають споріднені філософські вчення.
<b><i>Філософський напрям</i></b> – це філософи, що обстоюють спільні світоглядні цінності, але при цьому інколи послуговуються різними філософськими методами.
<b><i>Філософська течія</i></b> – це філософи, об’єднані в межах певного філософського напряму вихідним комплексом філософських ідей та спільністю способів їх розгортання.
</body>