Догматизм певною мірою притаманний монізму, дуалізму і плюралізму.

Монізм – це філософська позиція, яка визнає існування однієї першооснови світобудови – матерії або духу.

Дуалізм – це філософська позиція, яка визнає існування двох рівноцінних і самостійних першооснов світобудови – матерії та духу.

Плюралізм – це філософська позиція, яка визнає існування багатьох рівнозначних і самостійних першооснов світобудови – матеріальних або духовних початків.

Філософська позиція може набувати статусу філософської стратегії. У випадку, коли філософська позиція відіграє роль вихідного принципу при побудові філософського вчення чи філософської системи, філософська позиція трансформується у філософську стратегію.

Філософські стратегії – це вихідні принципи, які лежать в основі побудови і розвитку філософських теорій та систем. Основними філософськими стратегіями є матеріалізм та ідеалізм.

Матеріалізм – це філософська стратегія, яка виходить з того, що буття, природа, матерія є первинними, а свідомість, мислення, дух – вторинними.

Ідеалізм – це філософська стратегія, яка визнає дух, свідомість, мислення первинними, а буття, природу, матерію – вторинними.

Ідеалізм не збігається з релігією. Ідеалістична філософія базується на раціоналізмі, є раціональною діяльністю, а сакральна релігія має ірраціональну основу. Тому ідеалізм і релігію не слід ототожнювати.

5. Філософія як основа світогляду

Філософія є різновидом світоглядного знання. Світогляд – це система поглядів людини на світ та своє призначення у світі.

Складовими світогляду як цілісного утворення є:
1) знання і засновані на цих знаннях погляди та переконання;
2) цінності, норми та ідеали;
3) програми діяльності.

Рівнями світогляду вважаються:
1)	світовідчуття або почуттєво-емоційний рівень;
2)	світосприйняття або досвід формування цілісного образу світу;
3)	світорозуміння або раціональне пояснення картини світу. Саме його і репрезентує філософія.

Розрізняють позатеоретичний і теоретичний світогляд.

Позатеоретичний світогляд – це бачення людиною свого взаємовідношення зі світом на основі чуттєвості, уяви і фантазії. До нього відносять міфологію і релігію.

Міфологія – це позатеоретична форма світогляду, у якій синкретичне знання виражене в образах та метафорах. Зміст синкретичного знання складають уявлення про цілісність світу, злиття людини із природою, її нероздільність із власним родом та залежність людського існування від природи і колективного буття роду. У міфології возвеличується Природа.

Релігія – це позатеоретична форма світогляду, у якій сакральне знання виражене в символах, образах і метафорах. Сакральне знання містить уявлення про світ Бога як світ Святині та світ людини як витвір Бога, а також про релігію як зв'язок між цими світами. Релігія докладно пояснює місце і роль людини у світі, значущість віри в Бога, який забезпечує цілісність людської істоти і гідний поклоніння. У релігії абсолютизується Надприродне.

Теоретичний світогляд – це бачення людиною свого взаємовідношення зі світом на основі знання, пояснення і передбачення. До нього відносять науку і філософію.

Наука – це теоретична форма світогляду, у якій ціннісно нейтральне, об'єктивне знання виражене в поняттях і категоріях. У науці найважливішою є Істина.

Науковий світогляд суттєво відрізняється від філософського. Наука досліджує реальний світ, а не думки людей про нього. Її цікавить об'єктивне знання про явища дійсності, а не суб'єктивні уявлення і непевні думки про них. Філософія, на відміну від науки, досліджує світ не сам по собі, а людський погляд на світ, людське розуміння світу. Вона вивчає думки, твердження, переконання людей, зміст їхнього знання.

Філософія – це теоретична форма світогляду, у якому вірознання або абсолютне знання виражене у категоріях, екзистенціалах і концептах. У філософії обґрунтовується Відносність Абсолютного. За цим положенням, кожна філософія як абсолютне знання є думкою своєї епохи, не йде у своєму розвитку дальше свого часу.

Принципова відмінність філософського світогляду від інших світоглядів полягає в тому, що міфологія, релігія і наука збігаються із відповідними світоглядами, тоді як філософія виступає їх основою. Філософія супроводжує міфологію, релігію і науку, постаючи їх теоретичним базисом. Звідси такі розділи філософії як філософія міфології, філософія релігії та філософія науки.

Дидактичні матеріали до теми

Глосарій

Метафілософія – це філософське самоосмислення філософії.
Філософія – це теоретичний вираз принципів розуміння дійсності.
Філософська ідея – це найзагальніша форма філософського знання, яка поєднує об'єктивне знання про дійсність і суб'єктивну мету її перетворення.
Філософське вчення – це послідовне розгортання філософських ідей.
Філософська система – це філософське вчення, у якому початок обґрунтування філософських ідей збігається із його завершенням.
Філософська теорія – це найбільш розвинена форма і порівняно завершена система філософського знання.
Філософська школа – це філософи, що послуговуються спільним філософським методом та мають споріднені філософські вчення.
Філософський напрям – це філософи, що обстоюють спільні світоглядні цінності, але при цьому інколи послуговуються різними філософськими методами.
Філософська течія – це філософи, об'єднані в межах певного філософського напряму вихідним комплексом філософських ідей та спільністю способів їх розгортання.
