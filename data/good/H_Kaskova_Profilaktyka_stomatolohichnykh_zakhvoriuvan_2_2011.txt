До набутих порушень структури емалі, що виникають під час гістогенезу, належить гіпоплазія. Гіпоплазія (від грец. hypo — зменшення, plasia — утворення) емалі — це вада розвитку емалі, яка характеризується її недостатнім формуванням і мінералізацією. Виникає внаслідок порушення метаболічних процесів у зубах, що розвиваються, і виявляється кількісними і якісними змінами емалі зубів. На думку більшості авторів, гіпоплазія виникає внаслідок порушення взаємопов'язаних процесів: секреції органічної матриці амелобластами та сповільнення процесу звапнування емалевих призм. Порушення функції амелобластів у період секреції емалі спричиняє зменшення її утворення. У разі загибелі амелобластів емаль не утворюється. Повна відсутність емалі називається аплазією.

За причиною виникнення розрізняють системну, вогнищеву і місцеву гіпоплазію. Системна гіпоплазія виникає в групі зубів, які формуються одночасно. Ця хвороба є наслідком розладів метаболічних процесів у плода під впливом порушень обміну речовин в організмі вагітної жінки або в організмі дитини під впливом перенесених хвороб, які за часом збіглися з амелогенезом.

Системна гіпоплазія тимчасових зубів розвивається в дітей, матері яких під час вагітності перенесли токсикози і такі інфекційні хвороби як краснуха, токсоплазмоз, грип, ГРВІ, а також у дітей, які народилися недоношені, перенесли родову травму, дитячий церебральний параліч, гемолітичну хворобу, гострі інфекційні хвороби.

Системна гіпоплазія емалі постійних зубів діагностується в дітей, які мають в анамнезі тяжкі дитячі інфекції, гнійно-септичні стани, рахіт, алергічні хвороби, диспептичні порушення, хвороби шлунково-кишкового тракту, залізодефіцитну анемію, ендокринні порушення.

Вогнищева гіпоплазія виникає на кількох зубах, які розташовані поряд і формуються одночасно або в різні періоди. Причина цієї патології не з'ясована.

Місцева гіпоплазія характеризується порушенням розвитку одного зуба. Причиною може бути травма або запальний процес у черепно-лицевій ділянці. Прояви місцевої гіпоплазії зазвичай діагностуються на постійних зубах. Такі зуби відомі за прізвищем автора, який їх описав, як зуби Турнера. На тимчасових зубах місцева гіпоплазія не виникає.

Різновидом гіпоплазії є флюороз зубів. Ця хвороба виникає внаслідок потрапляння високої концентрації фтору в організм у період звапнування емалі. До порушення процесу мінералізації і змін структури емалі призводить несприятлива дія фтору на амелобласти, функцію щитоподібної залози і активність лужної фосфатази. Залежно від тяжкості змін твердих тканин зубів розрізняють такі форми флюорозу: штрихову, плямисту, крейдоподібно-крапчасту, ерозивну, деструктивну. Частіше ураженню підлягають постійні зуби, хоча прояви флюорозу спостерігали і на тимчасових зубах.

Проявом системної гіпоплазії є зуби Гетчинсона, Фурньє і Пфлюгера при уродженому сифілісі.

Набуті порушення утворення емалі можливі внаслідок надходження в організм вагітної жінки або дитини раннього віку підвищених чи токсичних для зубів, які формуються, доз лікарських речовин, наприклад ергокальциферолу, тетрацикліну, препаратів заліза. Зміни структури емалі при гіпервітамінозі вітаміну D пов'язані з передчасним звапнуванням несформованої органічної матриці. Уживання антибіотика тетрацикліну під час амелогенезу призводить до гіпоплазії та пігментації емалі від жовтого до коричневого кольору. Такі зуби мають назву «тетрациклінові». Ступінь ушкодження емалі залежить від концентрації антибіотика (дози), часу дії та віку дитини. У разі вживання препаратів, що містять залізо, колір емалі змінюється на сірий.

Порушення амелогенезу в деяких випадках призводять до гіперплазії емалі (від грец. hyper — збільшення, plasia — утворення). Ступінь вираженості гіперплазії варіює від «емалевих крапель» до стовщення коронки зуба. «Емалеві краплі» — це утвори округлої форми діаметром 1-4 мм, що локалізуються в ділянці шийки зуба або фуркації коренів, інколи мають порожнину, заповнену тканиною, схожою на пульпу. До гіперплазії також належить патологія, відома під назвою «інвагінація» (від лат. in — префікс, що означає розташування всередині чого-небудь, vagina — оболонка; в ембріології означає впинання шару клітин при формоутворювальному процесі), або «зуб у зубі», або одонтома всередині зуба. Це рідкісна спадкова аномалія розвитку зубів, яка виникає в ранній період розвитку епітеліальної діафрагми. Частина емалі розвивається в порожнині зуба або в його кореневій частині.

Недосконалий амелогенез може поєднуватися з недосконалим дентиногенезом — ця патологія має назву недосконалий одонтогенез, або синдром Стейнтона-Капдепона. В основі хвороби — порушена функція ектодермальної і мезодермальної зародкової тканини. Ця вада розвитку зубів передається спадково. Ураженню підлягають як тимчасові, так і постійні зуби.

1.5.3. Розвиток кореня і періодонта

Утворення кореня зуба відбувається після формування коронки. Починається одночасно з процесом прорізування зуба і завершується в середньому через 1,5-2 роки після повного прорізування тимчасових зубів та через два-три роки після прорізування постійних зубів.

Формування кореня починається в ділянці шийкової петлі — зони з'єднання клітин зовнішнього і внутрішнього епітеліїв емалевого органа. Унаслідок проліферації клітин шийкової петлі утворюється епітеліальний тяж — епітеліальна (гертвігова) коренева піхва. Цей тяж уростає в мезенхіму між зубним сосочком та зубним мішечком і загнутим своїм краєм — епітеліальною діафрагмою охоплює зубний сосочок. Внутрішні клітини гертвігової кореневої піхви не перетворюються на амелобласти, але, як і амелобласти емалевого органа, індукують диференціювання периферичних клітин зубного сосочка в одонтобласти кореня зуба. При розвитку багатокореневого зуба спочатку утворюється один широкий кореневий канал, який виростами країв епітеліальної діафрагми розділяється на два або три кореневі канали.

Періодонт формується незабаром після початку розвитку кореня зуба. Розвивається періодонт із зубного мішечка, який має мезодермальне походження. Клітини зубного мішечка диференціюються у фібробласти, які, своєю чергою, утворюють колагенові волокна й основну речовину. Волокна періодонта ростуть із протилежних боків — із боку цементу і з боку коміркової кістки, зустрічаються й утворюють сплетення. З боку коміркової кістки волокна ростуть швидше, тому більша їх частина досягає середини періодонтального простору, на відміну від волокон, що ростуть із боку цементу.

Групи волокон періодонта формуються у визначеній послідовності. Волокна, зв'язані з гребенем комірки, по мірі прорізування зуба спочатку розташовуються під гострим кутом до комірки, потім під прямим і за повного прорізування спрямовані під тупим кутом до стінки комірки відповідно до розташування емалево-цементної межі.

1.5.4. Розвиток пульпи зуба

Пульпа зуба розвивається з мезенхіми зубного сосочка. Спочатку клітини периферичного шару зубного сосочка під впливом клітин внутрішнього емалевого епітелію диференціюються в одонтобласти, які починають виробляти дентин. Одночасно в центральній частині зубного сосочка диференціюється мезенхіма в пухку волокнисту сполучну тканину, багату на фібробласти, фіброцити і макрофаги, судини і нерви. Мезенхімні клітини збільшуються і відсуваються одна від одної завдяки появі між ними основної речовини. У ній накопичується колаген у вигляді окремих фібрил, які поступово складаються в пучки. Процес диференціювання розповсюджується від верхівки зубного сосочка до його основи. Ще до утворення перших одонтобластів у сосочок починають уростати судини, нерви вростають пізніше — з початком утворення дентину. До моменту прорізування зуба мезенхіма сосочка практично повністю диференціюється в пульпу. Перебудова тканинних елементів пульпи остаточно завершується в перші роки після прорізування зуба.

Прорізування — це процес переміщення зуба з місця його закладення й розвитку всередині щелепи до появи коронки в ротовій порожнині.

Прорізування зубів — один із показників загального фізичного розвитку дитини. Для фізіологічного прорізування характерні такі ознаки: своєчасність, послідовність, парність.

Прорізування тимчасових зубів починається на п'ятому-шостому місяцях життя і закінчується до 2,5-3 років. Розвиток постійних зубів має перебіг, однотипний із тимчасовими, але в інший час.

Послідовність прорізування тимчасових зубів така: I-II-IV-III-V, а в цілому: Iн-Iв-IIв-IIн-IVн-IVв-IIIв-IIIн-Vн-Vв.

Послідовність прорізування постійних зубів така: 6-1-2-4-3-5-7-8, на верхній щелепі — 6-1-2-4-5-3-7-8; на нижній щелепі — (6+1)-2-4-3-5-7-8; на обох щелепах разом — (6+1)н-6в-1в-2н-2в-4в-4н-3н-5в-5н-3в-7в-7н-8. Поданий порядок прорізування є найтиповішим.

Зазвичай зуби прорізуються парно, тобто лівий і правий одночасно, наприклад, два центральні різці або два бокові різці.

Прорізування — це складний, багатофункціональний етап розвитку зуба, оскільки супроводжується ростом його кореня, розвитком періодонта, перебудовою коміркової кістки, змінами тканин, що покривають зуб.

Під час прорізування зуба інтенсивно росте його корінь. Від шийкової петлі емалевого органа відходить епітеліальна коренева піхва. Клітини піхви індукують розвиток одонтобластів кореня, які продукують дентин. Мезенхімні клітини зубного мішечка диференціюються в цементобласти, які відкладають цемент на поверхні дентину кореня.

Одночасно ростуть волокна періодонта і перебудовується коміркова кістка. Перебудова кістки полягає в поєднанні її відкладення в одних ділянках із резорбцією в інших. Відкладення кістки відбувається в тих ділянках кісткової комірки, від яких рухається зуб, і виявляється утворенням кісткових трабекул, розділених широкими проміжками. Розсмоктується кісткова тканина в ділянках, у бік яких зміщується зуб, це послаблює опір тканин і звільняє місце для зуба.

При прорізуванні різців та іклів ділянками відкладення кістки стають дно і язикова поверхня комірки, що свідчить про їх зміщення у бік губ. У молярах такими ділянками є дно, дистальна стінка зубної комірки і ділянка майбутньої міжкореневої перегородки.

При наближенні зуба до слизової оболонки порожнини рота внаслідок її стискання в сполучній тканині власної пластинки й епітелії відбуваються регресивні (від лат. regressio — відступ, відхід) зміни. Сполучна тканина власної пластинки слизової оболонки атрофується, а редукований емалевий епітелій, що покриває коронку зуба, зливається з епітелієм ротової порожнини. Центральні клітини ділянки з'єднання епітелію дегенерують, унаслідок чого формується канал проростання, через який коронка з'являється в порожнині рота. При цьому кровотеча відсутня, тому що коронка рухається через канал, покритий епітелієм, і не контактує із судинами сполучної тканини власної пластинки слизової оболонки.
