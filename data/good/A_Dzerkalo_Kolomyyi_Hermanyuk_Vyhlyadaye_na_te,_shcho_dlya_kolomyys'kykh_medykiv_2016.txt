Знайомий лікар, якого я зустрів у коломийському середмісті, відповів на стандартне запитання «як справи?» цілою тирадою: «А як може почуватися людина, якій видали за минулий місяць 300 гривень зарплатні?! Кажучи латиною, що нею я виписую рецепти, de corpore bene, однак de pecuniis male. Тобто на здоров'я не скаржуся, проте з грошима туго. Щоб вижити, довелося позичити грошей у батьків, вони отримують трохи більшу за 300 гривень пенсію. Уголос вони мені нічого не кажуть, але відчуваю, що думають: ото вивчили синочка на доктора…»

Так, представникам однієї з найгуманніших професій тепер якщо й до жартів, то хіба до похмурих. Хронічна заборгованість із зарплатнею в галузі змусила незалежну профспілку коломийських медиків оголосити про створення страйкового комітету, який у разі невжиття урядовцями заходів до виправлення становища погрожує вдатися до радикальних дій. Наразі ж, як відомо, медики покладають певні надії на 26 травня, коли засідатиме сесія обласної ради. Депутати мали б розглянути шляхи виходу зі скрутної ситуації, якщо такі, звичайно, є, і по змозі трохи ситуацію згладити.

Та як переконують обізнані з методикою фінансування галузі, можливості влади обласного рівня тут обмежені. Можна навіть висловити недовіру облдержадміністрації, що пропонують деякі гарячі голови, однак грошей від того в чотирьох районах області, що особливо відчувають їхню нестачу, не побільшає. Міна сповільненої дії, як запевняє депутат обласної ради, головний лікар Коломийської районної дитячої лікарні Олег Токарчук, була закладена ще в розробленій Кабміном моделі фінансування галузі. Той факт, що ця модель непродумана як слід, чимраз відчутніший.

Якщо коротко підсумувати ситуацію, коломийські медики в очікуванні 26 травня. Принаймні до цього числа жодних різких рухів ніхто робити не збирається. Що буде після 26-ого, прогнозувати важко. Залишається хіба надіятися на те, що до порожніх коридорів поліклінік і лікарень не дійде.

Редакція «Дзеркала Коломиї» зателефонувала головлікареві Коломийської дитячої лікарні Олега Токарчуку з проханням розповісти про останні новини. «Сьогодні-завтра, – запевнив наш співрозмовник, – середньому медичному персоналові зарплатню за квітень буде виплачено. А що стосується лікарів, то їм доведеться поки що обійтися 30 відсотками платні. Це все, що наразі можна було зробити».
