<id>A</id>
<author_surname>Дем'янчук</author_surname>
<author_name>Ольга</author_name>
<title>До Рівного злетяться янголи</title>
<publ_in>Вісті Рівненщини</publ_in>
<url>http://www.visti.rovno.ua/article/385/</url>
<publ_part></publ_part>
<publ_place>Рівне</publ_place>
<publisher></publisher>
<year>2012</year>
<pages></pages>
<length>141</length>
<alt_orth>0</alt_orth>
<errors></errors>
<comments></comments>
<body>
<b>Бурштин віднедавна став візитівкою нашої області. Щоб і надалі популяризувати Рівне як столицю «сонячного каменю», обласна влада оголошує про початок творчого конкурсу «Рівненщина – край бурштинових янголів», який триватиме до Великодня.</b>
Усі, хто бажає взяти в ньому участь, повинні зробити з будь-якого матеріалу – глини, дерева, тіста, тканини, ниток – фігурки янголів. Це можуть бути як закінчені вироби, так і цікаві рішення в ескізах та макетах. Найдосконаліші та найоригінальніші, що припадуть до душі авторитетному журі, оздоблять та декорують бурштином, й вони будуть представлені у виставковій експозиції Музею бурштину. На переможців чекають і призи. Про це повідомив під час презентації проекту заступник голови облдержадміністрації Олексій Губанов. Як зазначив директор обласного краєзнавчого музею Олександр Булига, у цьому році планується відкрити ще одну залу в Музеї бурштину, де вже навесні буде організовано нову експозицію, провести «Бурштинові гостини», а ще організувати туристичний маршрут місцями, де видобувають «сонячний камінь».
</body>