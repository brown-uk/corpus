Вступ

Задача сегментації голосових сигналів за ознакою зміни диктора є важливою задачею цифрової обробки мовних голосових сигналів, що використовуються в інформаційних системах зберігання і пошуку мовної голосової інформації, системах автоматизованого комп'ютерного документування, системах розпізнавання мовної голосової інформації тощо. В системах зберігання і пошуку мовної голосової інформації сегментація за ознакою зміни диктора дозволяє пов'язувати сегменти звукових сигналів з певними дикторами, що дозволяє відтворювати пошук звукових фрагментів, що пов'язані з певною особою. В системах автоматизованого стенографування така сегментація дозволяє підвищити інтелектуальність розбиття вхідного сигналу на сегменти і створює можливість асоціації сегментів звукової інформації з дикторами під час обробки. В системах розпізнавання мовних сигналів визначення позицій зміни диктора дає можливість налаштовувати систему під акустичні особливості мови певного диктора, дає змогу підвищити якість розпізнавання.

Задача сегментації голосового сигналу за ознакою зміни диктора здебільшого полягає у пошуку позицій у вхідному сигналі, в яких відбувається зміна диктора, за умови, що інформація про кількість дикторів у сигналі чи акустичні характеристики голосів дикторів заздалегідь не відома. Існує досить велика кількість підходів до задачі визначення зміни диктора. Здебільшого такі підходи базуються на порівнянні множин характеристичних ознак в сусідніх ділянках вхідного сигналу. При цьому як характеристичні ознаки використовуються, як правило, вектори коефіцієнтів мел-кепстр. Інколи як додаткові ознаки також використовують енергію сигналу, максимальні значення перетворення Фур'є на ділянці сигналу, частоту основного тону (пітч), коефіцієнти лінійного передбачення тощо. Підходи різняться в тому, як визначаються сусідні вікна сигналу, для яких буде проводитись порівняння, та мірами, за якими порівнюються множини характеристичних векторів, що відповідають ділянкам сигналу, що обробляється.

Так, в роботах як міра, за якою порівнюються множини характеристичних векторів, використовується міра дивергенції, що дає змогу реалізації підходу до визначення позиції зміни диктора у реальному часі. Проте, оскільки на кожний момент часу порівнюються лише кілька сусідніх сегментів, побудувати вдалу модель диктора за умови обмеженої інформації важко. В роботі пропонується як міру для порівняння множин використовувати зважену Евклідову відстань між векторами. За такого підходу випадкові збурення у вхідному сигналі можуть призвести до суттєвого погіршення якості визначення позицій зміни диктора. Для усунення цього недоліку запропоновано порівнювати характеристичні множини характеристичних векторів на основі попарного порівнювання векторів з різних множин і використовування медіани відстаней між окремими векторами як міри відмінності між множинами. Такий підхід дозволяє зменшити вплив випадкових збурень на якість роботи алгоритму, проте, як показали експерименти, в результаті роботи підходу визначається досить велика кількість помилково визначених позицій зміни диктора (там, де система вважає, що відбувається зміна диктора, а насправді її немає).
