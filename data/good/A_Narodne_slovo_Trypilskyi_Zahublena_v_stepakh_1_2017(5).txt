<id>A</id>
<author_surname>Трипільський</author_surname>
<author_name>Руслан</author_name>
<title>Загублена в степах</title>
<publ_in>Народне слово</publ_in>
<url></url>
<publ_part>24</publ_part>
<publ_place>Кропивницький</publ_place>
<publisher></publisher>
<year>2017</year>
<pages>8</pages>
<length>159</length>
<alt_orth>0</alt_orth>
<errors></errors>
<comments></comments>
<body>Їй 34 роки… 
Вона мислить, як дитина. До неї ставляться, як до дитини.
Через важку хворобу, яка спіткала Оксану у семирічному віці, спілкування її з навколишнім світом обмежилося. Обмежилося до вузького кола рідні та сусідів. Та слава Богу, що вони хоча б не залишають її без уваги, всіляко допомагають та опікуються її долею. 
Оксана Цицаківська народилася в селі Вороб’ївка, що на території Братолюбівської сільради Добровеличківського району. У дитинстві під час прогулянок думала-гадала, а що там за обрієм, мріяла про цікаві подорожі. Та судилася їй інша доля – гірка, позбавлена звичайних для кожної дитини радощів. Вже багато років вона прикута до ліжка тяжкою недугою. 
Однак стражденна душа її прагне до життя і краси. Таким промінчиком стала для неї можливість творити – складати вірші. В її рядках – не просто бажання висловити свої найщиріші думки й почуття, це ще й шлях, на якому вона долає біль, самотність, обмеження пересуватись і спілкуватись. Це ще й надія та прагнення приносити комусь користь, вияв своєї громадянської позиції.
</body>
