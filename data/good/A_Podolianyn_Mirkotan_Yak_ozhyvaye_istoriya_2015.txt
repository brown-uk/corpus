Зазирнути на мить в автентичне життя Кам'янця-іменинника можна було на території Старої фортеці. Там, у рамках святкування Дня міста, військово-історичне товариство (керівник Олександр Заремба) організувало історичний пікнік.

Туристи, які 16 травня просто окупували фортецю, із непідробною цікавістю зупинялися біля хлопців, котрі, не поспішаючи, відтворювали нелегке життя людей без благ цивілізації. Навіть щоб поїсти, потрібно було чимало потрудитися. Чоловіки не халтурили - сумлінно мололи зерно жорнами, і врешті до обіду були винагороджені запашним хлібом із саманної печі.

Дуже кортіло напроситися на куштування риби, що коптилася у соломі. Проте реконструктори дипломатично відмовили. Мовляв, за цим рецептом готуємо вперше, що вийде - не знаємо, раптом ваш організм не сприйме історичних експериментів...

От і залишилося тільки спостерігати за скреготінням старого токарського верстата і роботою майстер-класів, далеких від кулінарії: з випалювання дьогтю, з каліграфії, нанесення набивки на тканини за давніми технологіями та власне фарбування тканини у великому чані з невідомою рідиною.
