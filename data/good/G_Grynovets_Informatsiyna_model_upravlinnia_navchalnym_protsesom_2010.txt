Розглядаючи навчальний план у контексті організації та управління навчальним процесом, можна також констатувати, що навчальний план, крім студентів, стосується викладачів, а також розподілу ресурсів навчального закладу (приміщення, матеріали для навчання), тобто усієї сфери навчальної діяльності ВНЗ (рис. 1). На основі навчального плану запропоновано інтелектуальну систему аналізу стану навчально-методичного забезпечення підрозділу ВНЗ.

Навчальний план повинен передбачати:
− обов'язкові види навчальної діяльності (теоретична і практична підготовка, науково-дослідна робота студентів, курсове проектування тощо) і розподіл часу між ними;
− загальноосвітні, гуманітарні, політехнічні та спеціальні предмети із зазначенням часу, який відводиться на їх вивчення;
− види практик;
− час, який відводиться на предмети спеціального циклу;
− загальний час, який відводиться на обов'язкові та факультативні заняття;
− час для самостійної роботи студентів;
− контрольні заходи (заліки, іспити);
− вид кваліфікаційних випробувань (державні іспити, дипломна робота, дипломний проект);
− професія, спеціальність і кваліфікація;
− відсоток навчального часу, який є у розпорядженні вченої ради вищого навчального закладу.

Відхилення в обсязі годин окремих дисциплін і циклів дисциплін під час складання навчальних планів не повинно перевищувати 5 % рекомендованого стандартом вищої освіти обсягу – кількості годин аудиторних навчань і самостійної роботи студентів.

План навчального процесу містить перелік усіх дисциплін, що вивчаються, розподілених за навчальними курсами і семестрами, кількість годин на тиждень, а також види контролю.

Згідно з чинним законодавством обов'язковими є три блоки (цикли) дисциплін:
- ГЕ – гуманітарної та соціально-економічної підготовки;
- ПН – природничо-наукової та загальноекономічної підготовки;
- ПП – професійної підготовки.

Структурно-логічна схема навчання передбачає послідовність вивчення навчальних дисциплін за їх циклами протягом терміну підготовки фахівця відповідного освітньо-кваліфікаційного рівня. Прикладом може слугувати структурно-логічна схема навчання класичної та подальшої фахової підготовки (рис. 2).

Навчальний час, що передбачається для засвоєння вибіркової частини освітньо-професійної програми (ОПП), визначається як різниця між максимальним навчальним часом підготовки та навчальним часом, передбаченим на засвоєння нормативного змісту ОПП. Вибіркова частина складається з частини самостійного вибору навчального закладу та частини вільного вибору студента (окрім ОПП підготовки молодшого спеціаліста).

З урахуванням положень Державної системи стандартизації України в Україні всі вимоги до складання навчального плану можна розділити на такі компоненти державних стандартів вищої освіти:
− державна компонента;
− галузева компонента;
− компонента вищого навчального закладу.

Державна компонента державних стандартів вищої освіти визначає структури переліку напрямів та спеціальностей, за якими здійснюється підготовка фахівців у вищих навчальних закладах за відповідними освітньо-кваліфікаційними рівнями, та переліку кваліфікацій за відповідними освітньо-кваліфікаційними рівнями, а також вимоги до кожного освітньо-кваліфікаційного рівня та відповідного їм освітнього рівня вищої освіти.

Отже, навчальний план є основним керівним документом, що визначає процес навчання в будь-якому навчальному закладі. Відповідно до СВО для формування навчального плану необхідно:
− визначати оптимальний перелік дисциплін спеціалізацій, дисциплін, поданих на вибір, оптимальний розподіл бюджету часу між ними;
− встановити предметні зв'язки між дисциплінами, послідовність їхнього вивчення;
− розподіляти дисципліни за семестрами.

Розробляють і корегують навчальні плани спеціальностей працівники кафедр.

На етапі отримання стандартів спеціальностей вирішуються такі завдання:
• введення даних про обов'язкові цикли дисциплін;
• коректування контрольних показників.

На етапі розроблення навчальних планів:
• введення даних про дисципліни, призначені кафедрою (регіонально-вузівський компонент), дисципліни спеціалізації, дисципліни за вибором студента;
• введення даних про розподіл занять і контрольних заходів за семестрами.

У результаті аналізу предметної області була розроблена функціональна структура інтегрованої автоматизованої системи організації навчального процесу у ВНЗ з використанням CASE-технологій відповідно до структурного підходу.

Функціональна модель інтегрованої системи подана у вигляді ієрархії діаграм потоків даних (DFD).

У контекстній діаграмі (рис. 3) наявний основний процес і чотири зовнішні сутності, що взаємодіють з ним: «Навчально-методичне управління», «Кафедра», «Деканат» і «Диспетчер». На діаграмі подано основні потоки даних, якими обмінюються зовнішні сутності з автоматизованою системою.

Зовнішня сутність «Навчально-методичне управління» є відповідним підрозділом ВНЗ, що здійснює облік і контроль навчальних планів за спеціальностями, облік і контроль розподілу навчального навантаження професорсько-викладацького складу кафедр, контроль фактичного виконання цього навантаження та інші види діяльності, дає змогу на основі єдиного довідника дисциплін, кафедр, спеціальностей та інших елементів навчання уніфікувати елементи навчального плану, і у результаті отримувати інтегровані показники навантаження за спеціальностями, кафедрами і загалом за ВНЗ.

Зовнішня сутність «Кафедра» бере участь в організації навчального процесу на рівні цього підрозділу.

Зовнішня сутність «Деканат» – це відповідний підрозділ ВНЗ, який бере участь в організації навчального процесу на рівні деканату.

Зовнішня сутність «Диспетчер» – диспетчер факультету, в функції якого входить складання та корегування розкладу навчальних занять.

Контекстна діаграма потоків даних деталізована діаграмою DFD першого рівня (рис. 4). Ця діаграма розроблена з урахуванням поділу основного процесу на чотири процеси.

Діаграма потоків даних другого рівня (рис. 5) деталізує функціональні складові та потоки даних між ними у процесі управління кафедрою.
