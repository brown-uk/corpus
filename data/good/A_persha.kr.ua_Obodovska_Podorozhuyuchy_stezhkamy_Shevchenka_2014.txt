Цікаву і пізнавальну подорож місцями, де народився та виріс видатний український поет Тарас Шевченко, минулого тижня влаштував департамент культури і туризму Кіровоградської ОДА.

Учасники туру мали змогу відвідати населені пункти Кіровоградщини і Черкащини, де свого часу побував Кобзар, а також ознайомитися з експозиціями місцевих музеїв, присвячених його пам'яті.

Першою зупинкою в мандрівці Шевченковими стежками стало село Моринці Черкаської області – мала батьківщина письменника. Сьогодні тут розташований музейний комплекс, основою якого є реконструйована селянська хатина. Саме у такій хатці-мазанці під очеретяним дахом у 1814 році з'явився на світ Т. Шевченко. Садиба відтворена за детальним описом шевченкознавця Олександра Кониського з ретельним дотриманням технологій й усіх особливостей народного будівництва, характерного для цієї місцевості й періоду.

Інтер'єр реалістично відтворює скромний побут багатодітної родини Шевченків. А за хатою розгорнувся чудовий вид на яр, засаджений фруктовими деревами. Тут же, біля садиби, встановлено пам'ятник Катерині Бойко (мамі поета) з малим Тарасом на руках.

Дитинство Кобзаря минуло у селі Кирилівка (з 1929 року – село Шевченкове Звенигородського району). Тут, на місці хатини, в якій мешкала його родина, ще в 1908 році було встановлено перший пам'ятний знак – кам'яні жорна з написом «Тут стояла хата Тараса Шевченка». А вже в 1939 році відкрився літературно-меморіальний музей.

Наразі в місцевих музейних залах представлені унікальні експонати, пов'язані з дитячими роками і творчими здобутками Шевченка-художника. Зокрема — унікальні меблі з хати родини Шевченка та з маєтку пана Енгельгарта, у якого служив малий Тарас. А кожну музейну залу прикрашають репродукції картин Тараса Григоровича, у кожній з яких живе українське село і незламний народний дух.

У 1989 році на честь 175-річчя від дня народження поета на подвір'ї музею було збудовано точну копію його рідної хати. Детально відтворити садибу вдалося завдяки малюнку, автором якого був сам Тарас Шевченко.

Свого часу, ще малим, побував Кобзар і на Кіровоградщині. Подорожуючи з батьком-чумаком, він завітав до Єлисаветграду. Пізніше свої спогади про це Шевченко опише в поемі «Наймичка».

Сьогодні в Знам'янці проживають нащадки поета — родина Шкоди. На їх честь у краєзнавчому музеї в місті облаштовано спеціальну тематичну філію «Кобзарева світлиця». Варто зазначити, що нащадки Кобзаря, зокрема В'ячеслав і Євген Шкода, долучилися до створення музейної експозиції, допомігши музейникам створити генеалогічне дерево Тараса Шевченка, а також передавши на зберігання до фондів його книги та картини.
